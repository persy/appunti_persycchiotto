---
title: "Il Mesolitico"
draft: false
weight: 3
---

Periodo dell’età della Pietra che segue il [Paleolitico](../Paleolitico.md) e precede il [Neolitico](../Neolitico.md); corrisponde alla fase di transizione tra la fine dell’era glaciale (Pleistocene) e la nascita dell’agricoltura.

Le industrie litiche del Mesolitico (dal greco _mésos_, "medio", e _líthos_, "pietra") sono caratterizzate dalla produzione di microliti geometrici (con facce a rettangolo, triangolo, trapezio), che servivano sia come punte sia come componenti di utensili più complessi: ad esempio, montati con resina su impugnature formavano falcetti. Erano inoltre diffuse asce in pietra scheggiata, montate su manici, usate per la lavorazione del legno.

La **fine della glaciazione** portò notevoli trasformazioni ambientali. Il clima più temperato favorì lo sviluppo della **foresta** (in particolare di querce, conifere, noccioli). Le grandi mandrie di renne, cavalli, bisonti e mammut divennero sempre più rare, a vantaggio di specie animali legate all’ambiente forestale, più veloci e agili: **cervo**, **capriolo** e **cinghiale**, **uro** e **alce** nelle regioni settentrionali, **stambecco** e **camoscio** sulle montagne. Ciò indusse un adattamento delle tecniche di caccia, con l’affermarsi di armi più versatili e precise, come l’**arco**. Ebbero inoltre grande sviluppo l’**uccellagione** e, nei siti costieri, la **pesca** (per la quale si produssero arpioni, reti e ami) e la raccolta di molluschi e crostacei. Continuò a essere praticata la **raccolta dei frutti spontanei**.

Furono probabilmente le popolazioni dell’Asia sudoccidentale a sperimentare per prime, nel periodo finale del Mesolitico, uno **stile di vita sedentario**, iniziando ad addomesticare **capre** e **pecore** e privilegiando la **raccolta selettiva dei cereali**.

{{< figure src="https://upload.wikimedia.org/wikipedia/commons/thumb/e/e4/S%C3%A9pulture_de_Teviec_Global.jpg/800px-S%C3%A9pulture_de_Teviec_Global.jpg" title="La sepoltura di Théviec, Museo di Tolosa" >}}
