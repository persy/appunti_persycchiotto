---
title: "Il Calcolitico"
draft: false
---

## Introduzione

Calcolitico o Eneolitico Epoca preistorica, detta anche *età del rame* o *Eneolitico*, periodo di transizione tra il [Neolitico](neolitico) e l'[età del bronzo](età-del-bronzo). È caratterizzata dall'apparizione dei primi oggetti in rame (in greco _kalkós_) in un contesto in cui la lavorazione della pietra (in greco _lithos_) resta essenziale.

## La lavorazione del rame

Nelle culture agricole dell’Anatolia, dell’Iran e dei Balcani si incominciò a usare rame puro già nel VII-VI millennio a.C., per produrre piccoli oggetti decorativi (perle, pendagli, figurine) o di uso domestico, ad esempio ami e lesine (punteruoli per il cuoio). Il rame nativo veniva martellato a freddo e poi a caldo per ottenere la forma desiderata. In seguito, nel VI-V millennio a.C., la maggiore padronanza del fuoco, rispetto alla primitiva conoscenza propria dei vasai del Neolitico, consentì di far salire la temperatura nei forni, grazie alla quale fu possibile perfezionare dapprima il processo di riduzione (con il quale si ottiene il rame dai suoi minerali), quindi sperimentare la fusione del metallo (che avviene a circa 1083 °C) e la sua lavorazione in stampi.

Molti dubbi permangono sulla regione in cui per la prima volta fu messa a punto la tecnica della fusione; nel V-IV millennio a.C. si producevano oggetti in rame fuso in una vasta area geografica che va dall’Iran all’Europa sud-orientale, con una particolare abbondanza nell’area carpato-balcanica. A partire dal V millennio a.C. iniziò lo sfruttamento dei giacimenti della Serbia e della Bulgaria.

## Innovazioni tecnologiche e trasformazioni sociali

Queste innovazioni tecniche furono concomitanti con importanti trasformazioni culturali e sociali, particolarmente evidenti nel corso del IV-III millennio a.C. L’affermarsi della lavorazione del rame, infatti, comportò un notevole incremento dei commerci, finalizzati al reperimento della materia prima. Ciò richiese una diversa organizzazione sociale, basata sulla divisione del lavoro, con al vertice una élite in grado di controllare la produzione e lo scambio dei prodotti.

L’età del rame si caratterizza anche per la diffusione di altre importantissime conquiste tecnologiche, quali l’invenzione dell’aratro, della ruota, del carro, nonché per la cosiddetta "rivoluzione dei prodotti secondari", con la quale si avviò lo sfruttamento del latte, della lana, della forza lavoro degli animali domestici. Nelle steppe eurasiatiche ebbe inizio la domesticazione del cavallo. L'organizzazione sociale dei gruppi divenne più complessa e le società si gerarchizzarono. La comparsa delle prime armi specializzate è indice dell’aumento di conflittualità e dell’affermazione dei valori guerrieri nella società. Comparvero le sepolture megalitiche, espressione di popolazioni numerose e organizzate; il loro carattere monumentale esprime l'importanza sociale degli individui per i quali furono realizzate.

## Fasi cronologiche e culture europee

Il Calcolitico europeo è suddiviso in tre fasi cronologiche – antico (3400-2800 a.C.), medio (2800-2400 a.C.) e recente (2800-2400 a.C.) – all'interno delle quali si sono sviluppate particolari _facies_ regionali.

Nel Calcolitico antico si diffuse nell'Europa settentrionale la cultura dei boccali a imbuto, che prende nome da un tipo di vasellame dal collo alto e svasato, spesso decorato con scanalature o incisioni; reperti di questa forma sono stati rinvenuti spesso insieme a lunghe asce piatte in selce e punte di frecce dal taglio trasversale. Presso questa cultura il rame fu utilizzato per le accette e i pugnali, ma anche per oggetti ornamentali: tubi a spirale, braccialetti e perle. Nei depositi funerari si trova anche ambra, sotto forma di perle.

Nello stesso periodo, l’Europa occidentale era abitata da popolazioni che producevano rozze ceramiche e costruivano sepolture megalitiche: tali sono la cultura di Ferrière, nella Francia meridionale, e la cultura Seine-Oise-Marne, nel Bacino Parigino.

Il Calcolitico recente vede l’attenuazione della regionalizzazione a vantaggio di una certa unità, che si esprime nella cultura dei boccali campaniformi. Quest'ultima deve il suo nome a vasi a forma di campana rovesciata, talvolta chiamati anche 'boccali caliciformi', presenti spesso in sepolture individuali insieme a pugnali di rame, bottoni di osso con perforazioni a V e bracciali da arciere in pietra. Sepolture di questo tipo si diffusero alla fine del Calcolitico in tutta Europa, dalla Gran Bretagna alla Sardegna.

{{< figure src="https://upload.wikimedia.org/wikipedia/commons/thumb/9/9b/Or_de_Varna_-_N%C3%A9cropole.jpg/690px-Or_de_Varna_-_N%C3%A9cropole.jpg" title="Tomba di Varna, V millennio a.C." >}}