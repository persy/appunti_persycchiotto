---
title: "Cronologia (preistoria)"
draft: false
weight: 1
---

## 4500 ca. a.C.

### L'aratro favorisce lo sviluppo dell'agricoltura

Rompendo e rivoltando il terreno per condurre le sostanze nutrienti alla superficie e permettere ai semi di mettere radici più facilmente, i primi aratri favoriscono la produzione agricola.

### Inizio dell'età del Bronzo in Asia

L’età del Bronzo, caratterizzata dalla produzione di manufatti in metallo, ha inizio in epoche diverse nelle diverse aree geografiche. Compare verso il 4500 a.C. nella regione thailandese; verso il 1000 d.C. nelle civiltà precolombiane; in Europa, è compresa tra il 2000 e il 700 a.C.

## 4200 ca. a.C.

### Inizio della civiltà sumerica

Da successive migrazioni nella cosiddetta “mezzaluna fertile” iniziate a partire dal V millennio a.C., si sviluppano alcune culture urbane che costituiranno successivamente il nucleo della civiltà sumerica.

## 4000 a.C.

### Prime città mesopotamiche

Le prime città mesopotamiche nascono tra il IV e il III millennio a.C. Protette da mura difensive, gravitano intorno a un edificio sacro spesso costruito con mattoni d’argilla e decorato con sculture di pietra.

### L'uomo addomestica il cavallo

Nell’Asia centrale e in Persia vengono addomesticati i primi cavalli, che vengono utilizzati dall’uomo come bestie da soma, come mezzo di trasporto, nelle competizioni sportive e per gli usi militari.

### Gli egizi costruiscono una diga sul Nilo

In Egitto, sulle rive del Nilo, viene costruita la prima diga di cui si hanno testimonianze storiche; viene così deviato il corso del fiume da un sito all'apice del delta e sul terreno sottratto alle acque è edificata la città di Menfi. Le dighe avrebbero contribuito in modo fondamentale alla civilizzazione umana: la loro funzione essenziale, tra le altre, è quella di raccogliere le acque, prevenire o moderare le inondazioni, alimentare canali e sistemi di irrigazione.

### I cinesi pianificano le città

Le prime comunità cinesi pianificano le città in base a schemi planimetrici rigidi e regolari, secondo una struttura a griglia e strade che si intersecano ad angolo retto.

### Imbalsamazione dei morti

Nell’antico Egitto ha origine l’imbalsamazione dei morti, pratica rivolta a preparare i defunti alla vita ultraterrena, che si diffonde in seguito agli assiri, agli ebrei, ai persiani e agli sciti.

### Fondazione di Uruk

Abitata fin dal 4000 a.C., Uruk diventerà verso la metà del III millennio a.C. una delle più importanti città della Mesopotamia.

## 3950 ca. a.C.

### Inizio della civiltà cinese

Dai primi insediamenti agricoli, sorti in Cina a partire dal 5000 a.C., si sviluppa intorno al 3950 la cultura Yang-Shao. Civiltà contadina, strutturata in insediamenti semipermanenti, affiancherà alla coltivazione di grano e miglio l’allevamento di bovini e ovini e la lavorazione della terracotta.

## 3900 ca. a.C.

### Civiltà ubaidiana

Stabilitasi intorno al V millennio a.C. nella regione tra il Tigri e l’Eufrate, la civiltà ubaidiana costituirà il nucleo della successiva civiltà sumerica. 

## 3800 ca. a.C.

### I cinesi usano il pennello per dipingere

I cinesi usano il pennello per dipingere o decorare oggetti molto prima del suo utilizzo per la scrittura. In seguito esso divenne lo strumento preferito per scrivere in tutta l'Asia orientale.

### L'invenzione dei chiodi migliora le costruzioni

L’invenzione dei chiodi garantisce maggiore durata ai mezzi di trasporto su terra, alle imbarcazioni e agli edifici abitativi, migliorando sensibilmente anche le condizioni di sicurezza per l’uomo.

## 3500 ca. a.C.

### I sumeri inventano la ruota

Le prime ruote, la cui scoperta modificherà radicalmente le abitudini delle civiltà antiche, vengono presumibilmente costruite dai sumeri, nell’antica Mesopotamia, per poi diffondersi in Asia e Europa.

## 3500 ca. a.C.

### Città sumere: primi insediamenti urbani

Nella regione di Sumer, la zona della Mesopotamia dove si insedia la popolazione dei sumeri, la produzione e lo scambio di merci promuove la fondazione di città e villaggi: questi sviluppano rapporti con le aree rurali adiacenti, i cui prodotti provvedono al sostentamento della popolazione urbana.

## 3500 a.C.

### Estrazione dei metalli

Una prima forma di attività mineraria si afferma intorno al 3000 a.C. in società capaci di mobilitare una numerosa forza lavoro per estesi periodi di tempo. L'estrazione dei metalli è fondamentale per lo sviluppo dell'industria metallurgica su larga scala.

### Invenzione del tornio da vasaio

L’invenzione nel IV secolo a.C. del tornio da vasaio permette la produzione di un numero maggiore di manufatti di quanto era possibile in precedenza, quando gli oggetti venivano modellati solo con le mani.

## 3400 ca. a.C.

### Notazione numerica egizia

Gli egizi adottano simboli particolari per indicare i numeri 10, 100, 1000, 10.000: tale sistema numerico decimale consente loro di calcolare numeri elevati.

## 3300 ca. a.C.

### Periodo Jemdet Nasr

La dominazione nella regione di Sumer di popolazioni provenienti dagli altipiani dell’Iran è conosciuta come periodo Jemdet Nasr.

## 3200 ca. a.C.

### Prime forme di divisione del lavoro

Le prime forme di divisione del lavoro tra le diverse attività si ritrovano già nelle società sumera e egiziana.

## 3100 a.C.

### Periodo arcaico in Egitto

Intorno al 3100 a.C. i due regni dell’Alto e del Basso Egitto si unificano sotto Menes, che fonda la I dinastia.

## 3000 a.C.

### Arte egizia

In Egitto la pittura tende a essere lineare, priva di prospettiva e profondità. Per tradizione dipinti e sculture sono collocati nelle tombe per accompagnare l'anima del defunto nell’aldilà. Il tipico metodo di raffigurazione bidimensionale della figura umana, sia dipinta che scolpita, è dettato dall’intento di cogliere l’essenza della persona. Dall’iniziale stilizzazione e idealizzazione delle forme si passa in seguito a una rappresentazione più realistica dei personaggi ritratti, con un effetto di verosimiglianza del tutto nuovo nell’arte egizia. Lo stile diventa attraverso i secoli via via sempre più raffinato, con una sensibilità sempre più accentuata per la linea e il colore, pur rielaborando forme e motivi dell’arte egizia antica, con poche sperimentazioni se si eccettua la ritrattistica dal vero dell’ultimo periodo.

### I sumeri inventano la scrittura cuneiforme

I sumeri inventano la scrittura cuneiforme, formata inizialmente di circa 1400 segni; viene usata soprattutto per inventariare le merci e per registrare transazioni commerciali su tavolette d'argilla. Per alcuni secoli verrà gradualmente perfezionata, e se ne ha notizia fino al I secolo d.C. quando sarà soppiantata dall'uso del papiro.

### Invenzione dell'abaco

In Asia orientale viene adottato uno strumento simile all’abaco per effettuare semplici calcoli numerici. 

### I sumeri elaborano un sistema numerico

I sumeri elaborano un sistema numerico sessagesimale (basato sul numero 60), che applicano per i commerci, per la misura dei campi e il computo delle tasse. Dal sistema sessagesimale deriva il nostro sistema di misura degli angoli in gradi, minuti e secondi.

### Stonehenge

Il complesso megalitico di Stonehenge, in Inghilterra, è composto da cerchi concentrici di pietre orientate verso la posizione in cui si trova il sole al solstizio d’estate. Costruito a tre riprese nel corso di molti secoli, aveva probabilmente una funzione di carattere astronomico o religioso ma il suo esatto significato resta tutt’oggi un mistero.
