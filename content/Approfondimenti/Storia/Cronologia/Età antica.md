---
title: "Dal 2900 ca a.C. al 476 d.C."
draft: false
weight: 2
---

## 2900 ca. a.C.

### Diluvio universale

Secondo molte tradizioni mitiche dell’Oriente antico e la Bibbia, la terra viene sommersa dall’acqua. Un eroe (Utnapishtim nell’Epopea di Gilgamesh, Noè nel testo biblico), si salva con la propria famiglia ricorrendo a un’arca, assicurando così la continuità al genere umano.

### Prime scuole

In Mesopotamia gli scribi imparano il loro mestiere in scuole religiose. Oltre a esercitare l’attività di copisti, ricoprono funzioni amministrative e di governo.

### Documenti attestano la pratica della schiavitù in Mesopotamia

Documenti risalenti al 2900 a.C. circa attestano la pratica della schiavitù in Mesopotamia. Mentre forme di servitù venivano probabilmente praticate anche prima, la schiavitù appare associata più strettamente alla formazione di città e di comunità organizzate.

### Evoluzione della scrittura cuneiforme

I sumeri perfezionano la scrittura cuneiforme, utilizzando i segni per indicare semplici sillabe e non più parole o oggetti.

## 2800 a.C.

### Kish si impone sulle altre città sumere

Etana, primo re sumero di cui si hanno notizie, impone la supremazia del regno di Kish sulle altre città-stato sumere.

## 2700 ca. a.C.

### La religione mesopotamica

Immortali, invisibili, protettrici di una o più città, le divinità mesopotamiche – sumeriche prima, babilonesi poi – sono venerate in grandi templi spesso riservati esclusivamente alla casta sacerdotale, con cerimonie sacrificali che prevedono l’immolazione di animali.

### Nippur diventa il centro della dinastia sumera degli Etana

Enmebaragesi, sovrano della dinastia Etana di Kish, dopo il successo militare ottenuto contro l'Elam fa costruire il tempio di Enlil presso Nippur, che diventa il centro spirituale e culturale del regno.

## 2675 a.C.

### Gilgamesh guida la ribellione contro Kish

Eroe epico di cui si narra nella celebre epopea, Gilgamesh guida la ribellione di Uruk contro la potente città sumerica di Kish.

## 2670 ca. a.C.

### Espansione dell'influenza politica di Ur

Antica città della Mesopotamia, Ur raggiunge un notevole sviluppo economico e politico durante il regno di Mesanepada, fondatore della I dinastia.

## 2650 ca. a.C.

### La Cina produce la seta

Nel 2600 a.C. in Cina si produce il tessuto di seta, tessendo i fili ottenuti dai bachi. La seta diventa il prodotto di maggiore esportazione del paese e la tecnica di tessitura della seta sarebbe stata tenuta segreta dai cinesi fino al 550 d.C.

## 2551 a.C. - 2472 a.C.

### Costruzione delle piramidi di Giza

Le piramidi di Giza – una delle sette meraviglie del mondo – comprendono la piramide di Cheope, quella di Chefrem, figlio di Cheope, e quella di Micerino, figlio di Chefrem. Composte di blocchi di calcare e granito, sono tra le strutture più imponenti mai costruite dall’uomo.

## 2500 ca. a.C.

### Civiltà della valle dell'Indo

Intorno al 2500 ca. a.C. si sviluppa lungo la valle dell’Indo la più antica civiltà conosciuta dell’Asia meridionale. Caratterizzata da una progredita struttura urbana, in seguito a profondi cambiamenti climatici avvenuti nella regione declinerà a partire dal 2000 per scomparire intorno al 1700 a.C. Nel XX secolo verranno riportati alla luce i resti dei suoi due principali centri: Mohenjo-Daro e Harappa.

### Prime civiltà andine

Il ritrovamento di monumentali cumuli cerimoniali sulle coste settentrionali e centrali del Perù, indica la presenza fin dal 2500 a.C. dei primi insediamenti di una civiltà preclassica, che si svilupperà nei secoli seguenti nelle due grandi culture Chavín e Paracas.

### Tavolette di Nippur

Il ritrovamento di migliaia di tavolette scritte in caratteri cuneiformi, presumibilmente composizioni letterarie, permette di affermare che la prima biblioteca del mondo sia stata realizzata nella città sumerica di Nippur.

### Diffusione dei veicoli a ruote

I primi veicoli a ruote fanno la loro comparsa nella valle dell’Indo e nelle steppe dell’Asia centrale.

### In India si coltivano grano e orzo

A Mohenjo-Daro, sulla riva dell’Indo, si coltivano grano e orzo, che poi vengono riposti nei granai situati all’interno della città.

### I minoici realizzano oggetti in bronzo

La civiltà minoica apprende l’uso della lavorazione dei metalli, producendo raffinati manufatti apprezzati in tutto il Mediterraneo.

### Insediamenti nella valle dell'Indo

Nella fertile regione dell’Indo si sviluppa la più antica civiltà conosciuta dell’Asia meridionale. Organizzata intorno ai due principali centri di Mohenjo-Daro e Harappa, e dedita all’agricoltura e ai traffici con la Mesopotamia, la civiltà della valle dell’Indo subirà un repentino declino intorno al II millennio a.C. per cause ancora poco chiare.

### Gli egizi fabbricano il vetro

Gli egizi furono i primi a produrre il vetro mediante la fusione di sabbia silicea ad altissime temperature. Si ritiene che l’arte di soffiare il vetro abbia avuto origine in Siria nel I secolo a.C.

### A Mohenjo-Daro e Harappa si costruiscono edifici di mattoni

A Mohenjo-Daro e ad Harappa, città fortificate della civiltà della valle dell’Indo, le abitazioni sono costruite con mattoni cotti e dotate di canali di scolo che corrono sotto i pavimenti.

## 2454 a.C.

### Eannatum controlla tutto il territorio sumero

Re di Lagash, Eannatum estende il suo dominio su tutto il territorio sumero e su alcune zone circostanti.

## 2415 a.C.

### Libro dei Morti

La raccolta di testi funerari egizi denominata “Libro dei Morti” è costituita da incisioni sulle pareti interne delle piramidi, dipinti sui sarcofagi e scritti su papiri posti all’interno dei sarcofagi che avevano il compito di accompagnare l’anima del defunto nel suo viaggio attraverso il mondo degli inferi, proteggendola e aiutandola a superare le prove imposte dai giudici di Osiride.

## 2400 ca. a.C.

### I sumeri adottano il calendario

I sumeri adottano un calendario per misurare le stagioni.

### L'uomo addomestica il cammello

Il cammello, mammifero dotato di due gobbe, diventa una bestia da soma indispensabile, in special modo nelle terre aride dell’Asia; il suo addomesticamento è perciò di importanza cruciale per lo sviluppo del commercio a lunga distanza. Il dromedario, che a differenza del cammello ha una sola gobba, addomesticato a partire dal II millennio a.C., verrà utilizzato nelle rotte commerciali transahariane.

## 2350 ca. a.C.

### I sumeri e i primi codici di leggi

Uruinimgina, sovrano di Lagash, crea uno dei primi codici di leggi facendo scolpire sui muri degli edifici pubblici della città alcune regole sui diritti e doveri dei cittadini, atte a proteggere i più deboli.

### Costruzione di edifici pubblici ad Harappa

Costruita su pianta a scacchiera, Harappa è un importante centro amministrativo, politico e agricolo della civiltà della valle dell’Indo. L’edificazione e l’uniformità di vari edifici pubblici, quali case per i lavoratori, bagni pubblici, locali per la conservazione del grano, testimoniano l’esistenza di un rigido controllo statale. Documenti epigrafici testimoniano la diffusione di un sistema di scrittura basato su circa 500 caratteri.

## 2340 a.C.

### Lugalzaggisi regna sull'impero sumero

Con un impero esteso dal golfo Persico al mar Mediterraneo, Lugalzaggisi, governatore della città di Umma, diventa il sovrano più potente del Medio Oriente.

## 2335 ca. a.C.

### Sargon I unifica la Mesopotamia meridionale

Il fondatore della dinastia accadica Sargon I estende i confini del proprio regno a tutta la Mesopotamia meridionale, unificando il vasto territorio grazie a una razionale suddivisione in distretti e all’imposizione della lingua accadica.

## 2300 ca. a.C.

### Carte geografiche babilonesi

I babilonesi realizzano su tavolette di argilla le più antiche carte geografiche conosciute. Nella maggior parte dei casi si tratta di rappresentazioni del territorio finalizzate al calcolo delle tasse.

## 2255 ca. a.C.

### Naram-Sin guida l'espansione dell'impero sumero

Nipote di Sargon, Naram-Sin sale sul trono dopo il breve regno del fratello. Abile condottiero, espanderà i confini del regno fino a comprendere l’Assiria e la Persia.

## 2220 a.C.

### Primo periodo intermedio in Egitto

Con la VII dinastia ha inizio nell’antico Egitto il primo periodo intermedio. Il progressivo indebolimento del potere centrale porterà a una frammentazione del territorio, controllato sempre più direttamente dai governatori locali.

## Civiltà minoica

Sviluppatasi durante l’età del bronzo sull’isola di Creta, la civiltà minoica raggiunge il suo apice verso il XVII secolo a.C. nei centri di Cnosso, Festo e Mallia.

## I minoici costruiscono tombe collettive a pianta circolare

Nella pianura di Mesara, a Creta, vengono costruite le prime tombe a pianta circolare, antesignane delle più note tombe a tholos edificate a partire dal 1600 a.C.

## 2218 a.C.

### I sumeri subiscono un'invasione di popolazioni nomadi

Durante la dinastia accadica, l’impero sumero viene invaso da una popolazione proveniente dalla regione dei monti Zagros.

## 2144 ca. a.C. - 2124 a.C.

### Gudea regna su Lagash

Durante il suo regno Gudea riportò la città di Lagash agli antichi splendori grazie alla costante cura per le opere pubbliche e alla costruzione di importanti santuari.

## 2113 ca. a.C.

## Ur-Nammu fonda la III dinastia di Ur

Primo re della III dinastia di Ur, Ur-Nammu riporta l’impero sumerico agli antichi splendori facendo di Ur il centro economico e culturale della Mesopotamia.

## 2100 a.C.

### Ur-Nammu emana un codice di leggi

Capostipite della III dinastia di Ur, Ur-Nammu segna l’inizio di un nuovo periodo di sviluppo e rigoglio economico-sociale per l’impero sumerico. Opera sua, o forse del figlio Shulgi saranno una serie di riforme in campo sociale.

## 2047 a.C. - 1785 a.C.

### Medio Regno d'Egitto

La riunificazione dell’Egitto operata dal faraone tebano Mentuhotep II segna l’inizio del Medio Regno. Durante l’XI e la XII dinastia verranno consolidati i confini dell’impero con l’espansione in Nubia e Caan; Tebe, nuova capitale del Regno, assurgerà a importante centro culturale.

## 2000 a.C.

### Migrazione dei bantu

Considerata uno degli spostamenti più imponenti della storia, la migrazione dei bantu, gruppo di popolazioni africane dall’omonimo ceppo linguistico, determina il popolamento del continente africano e la nascita di numerose entità politiche e culturali.

### I babilonesi risolvono le equazioni di secondo grado

Come testimoniato da reperti di tavolette d’argilla incise, i matematici babilonesi sono i primi a risolvere le equazioni di secondo grado e a scoprire le proprietà dei triangoli rettangoli successivamente formalizzate da Pitagora nel teorema che porta il suo nome.

### Invenzione dell'agopuntura

Viene introdotta la tecnica dell’agopuntura, basata sull’infissione nella cute di aghi inizialmente in pietra, in seguito prodotti in oro, argento o acciaio. Tale pratica è diffusa ancora oggi e costituisce uno dei principali trattamenti di medicina alternativa.

### Palazzi minoici

Costruiti su diversi livelli, organizzati spesso intorno a un grande cortile predisposto per le attività religiose e politiche, decorati con affreschi e arricchiti da alloggi sontuosi, i palazzi di Cnosso, Festo e Mallia testimoniano la grandezza della civiltà minoica.

### Fine della III dinastia di Ur

Dopo aver portato a nuova fioritura l’impero sumerico, la III dinastia di Ur viene sconfitta dagli elamiti.

## 1955 a.C.

### Lamento per Ur

Opera di un babilonese, il Lamento per Ur viene scritto per commemorare la distruzione della città sumera ad opera degli elamiti.

## 1944 ca. a.C. - 1766 ca. a.C.

### Dinastia Xia

Secondo la tradizione, la dinastia Xia è la prima dinastia cinese ereditaria. Sarebbe stata fondata da Yu, nominato re dopo aver calmato le acque in piena del fiume Huang He.

## 1900 a.C.

### Gli assiri fondano colonie mercantili

I mercanti assiri vengono incoraggiati a fondare colonie al fine di sviluppare relazioni economiche e politiche con nuove terre. Le colonie, situate soprattutto in Asia Minore e governate da famiglie provenienti da Assur, capitale dell'Assiria, praticano fiorenti commerci di prodotti tessili, oro, argento, rame e stagno. L'espansione dei possedimenti assiri contribuisce alla formazione di un potente impero centralizzato.

### Inizio della civiltà babilonese

Il regno di Ur è travolto da invasori di origine semitica. Nella città-stato di Babilonia si insedia una dinastia amorrea, che, soppiantata la vicina Akkad, unificherà tutta la Mesopotamia.

### I sumeri modificano la scrittura cuneiforme

I sumeri riducono a seicento i segni della scrittura cuneiforme, da loro inventata intorno al 3000 a.C.

## 1800 ca. a.C.

### I babilonesi adottano il calendario lunare

La dinastia babilonese impone a tutto l’impero l’utilizzo di un unico calendario lunare. In seguito verrà adottato quello lunisolare per accordarsi al ciclo delle stagioni.

### Il regno di Babilonia cade sotto il dominio dei cassiti

Conquistata dai cassiti, Babilonia diventa la capitale amministrativa e in seguito anche religiosa di un vasto regno che comprende la Mesopotamia meridionale.

## 1792 a.C.

### Hammurabi fonda l'impero babilonese

Fondatore dell’impero babilonese, Hammurabi ne estende i confini dal golfo Persico fino al Mediterraneo. Eletta capitale del suo impero Babilonia, si preoccuperà di garantire al regno un periodo di forte stabilità e prosperità.

## 1780 ca. a.C.

### Codice di Hammurabi

Inciso su una stele di diorite, il codice di Hammurabi viene emanato dal re babilonese Hammurabi come compendio della tradizione giuridica esistente. Articolato in ventotto paragrafi concernenti il diritto civile, penale e commerciale, è il più antico corpo di leggi conservatosi integralmente.

## 1766 ca. a.C. - 1027 ca. a.C.

### In Cina fiorisce l'arte della lacca

La tecnica della laccatura, che consiste nell’applicazione su una superficie lignea di una sostanza idrorepellente e di facile colorazione ricavata dalla resina di particolari alberi, nasce molto probabilmente in Cina ai tempi della dinastia Shang. L’arte della lacca si trasformerà gradualmente in una grande arte decorativa a livello mondiale.

## 1760 a.C.

### Hammurabi distrugge la città di Mari

L’esercito babilonese di Hammurabi distrugge la città di Mari, capitale dell’omonimo regno.

## 1750 ca. a.C.

### I babilonesi approfondiscono gli studi matematici

Durante il regno di Hammurabi, i babilonesi, avvalendosi delle conoscenze ereditate dai sumeri, approfondiscono gli studi matematici.

### Samsuiluna succede a Hammurabi

Erede di Hammurabi, Samsuiluna prosegue l’opera del padre. Durante il suo regno compariranno tuttavia i primi sintomi del declino di Babilonia, resi evidenti dalla prima invasione dei cassiti.

## 1700 ca. a.C.

### Edifici minoici distrutti da un terremoto

La distruzione dei palazzi di Cnosso, Festo e Mallia, causata probabilmente da un forte terremoto, segna il rapido declino della civiltà minoica.

### Declino della civiltà della valle dell'Indo

A causa di profondi cambiamenti climatici e dell’arrivo di genti indoeuropee, tra il 2000 e il 1700 a.C. si compie il declino della civiltà della valle dell’Indo. Abbandonati i grandi e opulenti centri, la popolazione si ritira in piccoli villaggi agricoli.

## 1650 a.C.

### Muore Labarna

Labarna, tradizionalmente considerato fondatore dell’Antico Impero degli Ittiti, muore. Gli succede Khattushili I.

### Fortificazione di Hattusa, capitale dell'impero ittita

La costruzione di uno spesso muro di cinta, profondo nove metri e con una circonferenza di circa 6,5 chilometri, ordinata dal re Khattushili I trasforma la capitale ittita Hattusa in una città fortificata.

## 1600 a.C.

### I minoici costruiscono palazzi

I palazzi minoici, privi di fortificazioni, vengono costruiti rispondendo a precise regole di funzionalità: ampi magazzini trovano posto nei seminterrati, mentre le stanze sono disposte su diversi livelli intorno a un cortile centrale atto allo svolgimento di cerimonie religiose.

### Influenza della civiltà minoica nel Mediterraneo

Gli intensi scambi commerciali con diversi porti del Mediterraneo, il controllo delle rotte e del commercio di tutto il mar Egeo, portano la civiltà minoica, all’apice della sua potenza, a espandere rapidamente la propria influenza, della quale resterà traccia visibile nelle civiltà successive.

## 1595 a.C.

### Gli ittiti conquistano Babilonia

Appena salito al trono, il re ittita Murshili I attua una politica di forte espansione verso la Siria e la Mesopotamia. Conquistata Babilonia intorno al 1595 a.C., si ritirerà poco dopo lasciando la città all’occupazione cassita.

## 1590 a.C.

### Assassinio di Murshili I

L’assassinio del re ittita Murshili I determina l’inizio di un periodo di anarchia.

## 1580 a.C.

### Nuovo Regno d'Egitto

La fondazione della XVIII dinastia da parte di Amosi I segna l’inizio del Nuovo Regno, o secondo impero tebano, che durerà fino alla ventesima dinastia. Caratterizzato da una forte politica espansionistica che porterà al controllo della Fenicia e della Nibia, rappresenta il periodo più fiorente della storia egiziana.

## 1560 a.C.

### Agum riporta a Babilonia l'effige del dio Marduk

Il re babilonese Agum III riporta a Babilonia l’effige di Marduk, dio supremo e protettore della città.

## 1525 a.C.

### Ritorno della stabilità politica nell'impero ittita

L’ascesa al trono di Telipinu riporta nell’impero ittita una relativa stabilità dopo un periodo segnato da lotte interne.

## 1500 a.C.

### Inizio dell'età del Ferro in Asia

L’età del Ferro, caratterizzata dalla produzione di utensili e armi in ferro, segue l’età del Bronzo e ha inizio in epoche diverse nelle diverse aree geografiche. Compare dapprima in Asia occidentale, nella civiltà ittita; si diffonde quindi in Europa, nell’Asia centrale e meridionale e nell’Africa settentrionale.

### Induismo

Fiorisce in India la religione indù. Fondata sul culto di un complesso pantheon, la dottrina induista invita il fedele a rispettare le regole del vivere sociale assumendo tuttavia un atteggiamento di totale distacco da questa dimensione e soprattutto dalle conseguenze del suo agire: il saggio accetta tutte le incombenze assegnategli dal karma, imponendosi tuttavia di non godere in alcun modo del frutto delle proprie azioni e di non considerarle come l'orizzonte principale dell’esistenza.

### Inizio della civiltà maya

Durante il cosiddetto periodo preclassico (1500 a.C. – 300 d.C.), le popolazioni insediatesi sulla costa del Pacifico iniziano a sviluppare i caratteri peculiari che distingueranno nei secoli successivi la civiltà maya.

### Civiltà olmeca

Stanziata nella parte occidentale della penisola dello Yucatán, la civiltà olmeca emerge intorno al 1500 a.C. Ritenuta la più antica civiltà precolombiana dell’America centrale, costituirà un modello per le successive culture della regione.

### Primi usi della meridiana in Egitto

In Egitto si diffonde l’uso di meridiane in cui l’intervallo di tempo che intercorre tra l’alba e il tramonto viene ripartito in dodici periodi uguali.

### In India si diffonde un'organizzazione sociale basata sulle caste

Un’imponente immigrazione di popolazioni indoeuropee penetra in India dal passo del Khyber, imponedovi una religione e una organizzazione sociale basate sui Veda e sulla divisione della società in caste.

### Bronzi della dinastia Shang

I manufatti in bronzo, che fanno la loro comparsa in Cina intorno al 1500 a.C., all’epoca della dinastia Shang, avevano spesso una funzione rituale. Le tecniche di lavorazione del metallo erano estremamente raffinate e non sarebbero state eguagliate in alcun’altra parte del mondo per almeno 2000 anni.

### Muore Telipinu

Nei quarant’anni successivi alla morte di Telipinu si susseguono sul trono ittita quattro differenti re.

### Amministrazione della giustizia presso gli ittiti

Il diritto ittita è meno severo di quello babilonese, al quale si ispira; gli ittiti fanno infatti un raro ricorso alla pena capitale e alle mutilazioni, assai diffuse invece presso altri popoli del Medio Oriente.

## 1468 a.C.

### Battaglia di Karkemish

Alle mire espansionistiche di Shuttarna, sovrano del regno di Mitanni, che dopo aver sottomesso l'Assiria aspira a conquistare anche la Siria, si oppone vittoriosamente a Karkemish l'esercito guidato dal faraone egiziano Tutmosi III, che invade i territori dei mitanni.

## 1450 a.C.

### I micenei colonizzano Cipro

Nella fase di maggiore espansione i micenei, dopo aver conquistato le Cicladi e Creta, colonizzano anche Cipro.

### Nuovo Impero ittita

Dopo un periodo di instabilità politica e rivalità interne, l’impero ittita si riorganizza fondando, intorno al 1450 a.C., il Nuovo Impero. Guidato dal principe Shuppiluliuma, si imporrà sul regno di Mitanni, il principale nemico, estendendo i confini fino al mar Egeo e all’odierno Libano.

### Declino della civiltà minoica

Dopo alcuni secoli di splendore, la civiltà minoica va incontro a un rapido declino, causato secondo alcuni studiosi da un’invasione micenea e secondo altri da una catastrofe naturale.

## 1420 ca. a.C.

### Inizio della decadenza dell'impero ittita

Le continue invasioni straniere subite dall’impero ittita determinano l’inizio di un periodo di forte decadenza.

## 1400 ca. a.C.

### Babilonia si allea con l'Egitto

Per contrastare la potenza assira, Babilonia si allea con l’Egitto di Amenofi III.

## 1380 a.C.

### Gli ittiti entrano in contatto con il popolo degli ahhiyawa

Durante il regno di Suppiluliuma gli ittiti entrano in contatto con il popolo degli ahhiyawa, identificati da alcuni studiosi con gli achei.

### Shuppiluliuma sale sul trono ittita

Usurpato il trono ittita, Shuppiluliuma sconfigge il regno di Mitanni ed espande il suo dominio verso le regioni occidentali di Siria e Libano.

## 1370 ca. a.C.

### Lettere di Amarna

Gli scambi di corrispondenza tra Akhenaton e il suo predecessore Amenofi III con i governatori di Siria e Palestina e i sovrani di Babilonia, Assiria e Mitanni, sono riportati su tavolette scritte in accadico cuneiforme ritrovate nel sito archeologico di Tell el-Amarna, presso il Nilo.

## 1350 a.C.

### Espansione dell'impero assiro

Assuruballit I interrompe il dominio del regno dei Mitanni ponendo le basi per una nuova fioritura dell’impero assiro.

### Akhenaton impone il culto del dio Aton

Sfidando la potente casta sacerdotale fedele al dio Ammone, il faraone Amenofi IV, meglio conosciuto come Akhenaton, impone il culto del dio Sole Aton. Le conseguenze culturali determinate dalla sua riforma religiosa saranno presto cancellate dal successore Tutankhamon.

### Gli ittiti lavorano il ferro

Gli Ittiti situati nella regione montuosa a sud del Mar Nero iniziano la lavorazione del ferro.

## 1346 a.C.

### Muore Shuppiluliuma

Alla morte del re ittita Shuppiluliuma la grandezza dell’impero viene mantenuta e consolidata attraverso continue guerre con i regni vicini.

## 1340 a.C.

### Gli ittiti sconfiggono gli hurriti

Durante il regno di Suppiluliuma gli ittiti sconfiggono gli hurriti, loro principali nemici, e invadono la Siria.

## 1336 ca. a.C.

### Tutankhamon ripristina il politeismo

Sconfessando i tentativi di riformismo religioso portati avanti dal predecessore Akhenaton, Tutankhamon, faraone della XVIII dinastia, reintroduce il culto politeista.

## 1310 a.C.

### Libro dei Morti, testo funerario egizio illustrato

Si afferma l’uso di illustrare testi manoscritti, con le diverse versioni su papiro del Libro dei Morti, antica raccolta egizia di formule religiose e preghiere di argomento funerario, originariamente incise sulle pareti delle piramidi e sui sarcofagi. La pratica di accompagnare con illustrazioni i testi scritti si sviluppò in Europa durante il Medioevo, quando nei monasteri irlandesi e inglesi si affinò l’arte della miniatura, applicata a opere sacre e, in misura minore, profane. Di qualità altrettanto eccelsa furono i manoscritti miniati arabi, ebraici e indiani.

## 1300 a.C.

### Ramesse II muove guerra agli ittiti

Per riconquistare i territori in Africa e in Asia Minore, Ramesse II, faraone egizio della XIX dinastia, intraprende una lunga guerra contro gli ittiti. L’esito incerto del conflitto indurrà i contendenti a un accordo di spartizione dei territori, sancito dal matrimonio tra Ramesse II e una principessa ittita.

## 1270 ca. a.C.

### Fuga degli ebrei dall'Egitto

Sottomessi e perseguitati durante il regno del faraone Ramesse II, gli ebrei, guidati da Mosè, lasciano l’Egitto. Dopo aver attraversato il deserto del Sinai, raggiungeranno la Palestina.

## 1250 ca. a.C.

### Guerra di Troia

Secondo la tradizione e la mitologia greche, una coalizione di popoli greci muove contro la città di Troia, nell’Asia Minore. La guerra è scatenata dal rapimento di Elena, moglie di Menelao, re di Sparta, da parte di Paride, figlio del re di Troia Priamo. Il mito di Troia sarà narrato nell’Iliade, poema epico di Omero.

### Crollo della civiltà minoica

La distruzione del palazzo di Cnosso segna il definitivo crollo dell’egemonia cretese nell’Egeo e la fine della civiltà minoica.

## 1249 a.C.

### Gli assiri conquistano Babilonia

Babilonia cade temporaneamente sotto il dominio degli assiri.

## 1207 a.C.

### Guerra assiro-cassita

Riprendono gli scontri tra assiri e cassiti, iniziati intorno al 1225 a.C. con la conquista di Babilonia da parte del re assiro Tukulti-Ninurta.

## 1200 a.C.

### I fenici dominano i commerci del Mediterraneo

I fenici intorno al 2500 a.C. iniziano a fondare i primi insediamenti lungo la costa orientale del Mediterraneo. La loro abilità nei commerci e la loro perizia marinaresca ne avrebbero fatto per alcuni secoli i dominatori incontrastati dei traffici sul mare.

### Sviluppo della civiltà nuragica

Diffusa in Sardegna nel corso dell’età del Bronzo e dell’età del Ferro, tra il 1200 e il 900 a.C. la civiltà nuragica conosce un forte sviluppo dovuto alla crescita delle risorse economiche e agli scambi commerciali con altri popoli del Mediterraneo. Risalgono a questo periodo i monumentali nuraghi plurimi, vere e proprie fortezze con sistemi di difesa del territorio, le tombe megalitiche dette “dei giganti” e i templi a pozzo. Nell’ultima fase la civiltà nuragica vive il suo apogeo, testimoniato dal grande impulso dell’artigianato artistico.

### In Grecia compare la decorazione a smalto

La smaltatura, procedimento ottenuto mediante la fusione di uno strato di pasta vetrosa su una superficie metallica, è un'arte antichissima, utilizzata già dai micenei nel 1200 a.C. per la decorazione di gioielli.

## 1115 a.C. - d.C. 1076

### Regno di Tiglatpileser I

La decisa politica espansionistica condotta dal re assiro Tiglatpileser I porterà l’Assiria a diventare una delle maggiori potenze dell’Asia.

## 1100 a.C.

### Arte greca

L’arte greca è caratterizzata dalla raffigurazione di personaggi umani o divini associati ad animali o a motivi vegetali. La pittura, di cui restano testimonianze sulle superfici delle ceramiche, ritrae sia temi mitologici e letterari che eventi quotidiani. La scultura rivela l’attenzione dei greci per il dinamismo del corpo e l’anatomia umana. Rispetto all’iniziale rigidità e impostazione frontale del soggetto, rappresentato secondo un archetipo, si passa a posture più complesse e a una maggiore resa volumetrica della figura, collocata liberamente nello spazio. Obiettivo dell’arte diviene, soprattutto nel periodo ellenistico, la resa del carattere individuale del soggetto, con una profondità e una sensibilità che verranno riprese e restituite solo nel Rinascimento.

### I Ching

Manuale di divinazione e di cosmologia, l’I Ching è uno dei cinque classici del confucianesimo. L’opera, composta a partire dal XII secolo a.C., poi sottoposta a numerose rielaborazioni, è fonte della maggior parte del lessico filosofico cinese.

## 1027 ca. a.C.

### Dinastia Zhou

Provenienti dalle regioni nordoccidentali della Cina, gli Zhou hanno il sopravvento sulla dinastia Shang. L’impero Zhou vivrà un forte sviluppo economico e culturale fino al IV secolo a.C., quando sprofonderà in un lungo periodo di caos (detto dei “regni combattenti”) che si concluderà nel 221 a.C. con la presa del potere da parte di Shi Huangdi.

## 1020 ca. a.C.

### Saul unisce le tribù di Israele

Per contrastare la pressione dei filistei e degli altri regni vicini, le tribù israelite si uniscono sotto la guida di Saul. Il regno d’Israele raggiungerà il massimo splendore durante i successivi regni di Davide e Salomone.

## 1000 a.C.

### Shijing

Lo Shijing (Libro delle odi), antologia di poemi cinesi compilata nell’ultimo millennio a.C., fa parte dei Cinque Classici, scritti probabilmente prima dell’epoca di Confucio. I temi dei componimenti sono incentrati sulle condizioni di vita e sulle lotte della gente comune nella Cina del tempo.

### Alfabeto fenicio

I fenici, i più abili commercianti e navigatori del mondo antico, sviluppano un alfabeto di 22 consonanti che entra in uso intorno all'XI secolo a.C. L'alfabeto fenicio, basato sulla fonetica e finalizzato alla registrazione del linguaggio, è una tappa fondamentale nella storia della cultura occidentale.

### Sviluppo del commercio in America meridionale

In America meridionale fiorisce il commercio, attraverso il quale si sviluppa una rete di relazioni interregionali e di scambi con territori lontani come il bacino amazzonico e i bassopiani andini.

### Introduzione della cavalleria nell'esercito

Ittiti, Assiri e Babilonesi iniziano a utilizzare la cavalleria in guerra.

### I cinesi adottano il pennello per scrivere

I cinesi iniziano a usare il pennello e l’inchiostro per scrivere.

## 911 a.C.

## Adadnirari II riporta la pace a Babilonia

Il re assiro Adadnirari II riporta con forza la pace a Babilonia.

## 900 ca. a.C.

### Brahmana

I Brahmana sono commenti in prosa ai Veda, gli antichi testi sacri dell’induismo, che espongono e spiegano il significato dei rituali sacri, in particolare di quelli sacrificali.

### Cultura Chavín

La cultura Chavín, importante civiltà neolitica sviluppatasi nel Perù settentrionale, raggiunge la sua più alta espressione artistica con la costruzione del tempio di Chavín de Huantar, eretto in onore del dio-giaguaro e simbolo di una raggiunta unità religiosa tra i diversi popoli.

## 841 a.C.

### Feudalesimo Zhou

Per governare il vasto territorio sottomesso al loro dominio gli imperatori Zhou creano una gerarchia di vassalli cui affidare il governo delle zone più lontane.

## 825 a.C.

### Al Mina diventa un centro di commerci

Situata alla foce del fiume Oronte nei pressi dell’odierna Tekebasi, in Turchia, l’antica città di Al Mina diventa un fiorente centro di commerci, soprattutto di profumi, metalli preziosi, tessuti e schiavi.

## 800 ca. a.C.

### Fondazione di Cartagine

Sulle coste del Nord Africa i fenici fondano la colonia di Cartagine, destinata a diventare un'importante stazione commerciale e in seguito una potenza marittima che avrebbe conteso a Roma l'egemonia sul Mediterraneo.

### Codificazione delle leggi sacre dell'induismo

In India, con la compilazione del Dharmashastra e del Dharmasutra, vengono codificate le leggi sacre della religione indù. I testi, arricchiti nel tempo da numerosi commenti, illustrano sia le norme della condotta individuale relative all’appartenenza a una specifica casta (dharma individuale) sia una serie di norme etiche universali (dharma assoluto).

### Seconda colonizzazione greca

Nell’VIII secolo a.C. inizia la cosiddetta seconda colonizzazione greca. Causata da diversi fattori, quali l’incremento demografico, la ricerca di materie prime e le lotte interne, diffonderà la cultura greca nel Mediterraneo e accelererà lo sviluppo economico e politico della Grecia.

### Colonizzazione greca nel Mediterraneo

Tra l’VIII e il V secolo a.C. i conflitti interni agli stati greci causano una consistente emigrazione verso l’Italia e altre regioni del Mediterraneo. Nascono così città come Siracusa, Messina, Selinunte, Agrigento, Gela in Sicilia; Reggio, Crotone, Metaponto, Sibari in Calabria e Basilicata; Taranto in Puglia; Marsiglia nel sud della Francia; Cirene nel Nord Africa.

### I cinesi sfruttano l'energia del vapore

Durante il regno Zhou, caratterizzato da un incredibile progresso economico, culturale e tecnologico, i cinesi sviluppano un sistema per muovere i carri sfruttando l’energia del vapore.

## 780 ca. a.C.

### Prima registrazione in forma scritta di un terremoto

Durante l’epoca Zhou studiosi cinesi rilevano e registrano in forma scritta il primo fenomeno geosismico.

## 776 a.C.

### Primi giochi olimpici

Nel 776 a.C. viene compilato per la prima volta l’elenco dei vincitori dei giochi olimpici che si celebravano ogni quattro anni a Olimpia in onore di Zeus. La gara di corsa, il pugilato, la lotta e il pancrazio erano alcune delle attività nelle quali si cimentavano gli atleti rappresentanti delle diverse città-stato greche.

## 770 a.C.

### Sviluppo dell'agricoltura e dell'industria in Cina

Sotto gli Zhou orientali in Cina si sviluppano l’agricoltura e l’industria del ferro.

## 754 a.C.

### Consiglio degli efori a Sparta

A Sparta viene istituito un consiglio di cinque magistrati, chiamati efori, eletti annualmente dai rappresentanti del popolo.

## 750 ca. a.C.

### Omero

Omero compone due grandi poemi epici: l’Iliade, opera ambientata al tempo della guerra di Troia, e l’Odissea, in cui si narrano le avventure dell'eroe greco Ulisse nel corso del suo ritorno in patria da quella stessa guerra. Nulla si sa della vita di Omero, primo poeta epico della civiltà occidentale, e dibattuta è anche l'attribuzione delle due opere a un unico autore.

### Nell'impero dei medi viene istituito un servizio postale

Nell'impero dei medi viene istituito un servizio postale per inviare e ricevere messaggi di natura politica. I percorsi utilizzati per questo scopo servono anche per i mercanti, favorendo così gli scambi commerciali.

### I cusciti conquistano l'Alto Egitto

Approfittando dell’indebolimento dell’Egitto, i cusciti espandono i confini del loro regno verso la regione della Nubia.

## 731 ca. a.C.

### Libro di Isaia

Viene completata la stesura del Libro di Isaia, il più lungo libro profetico dell’Antico Testamento. Tradizionalmente composta di sessantasei capitoli attribuiti integralmente al profeta Isaia, l’opera è stata suddivisa dalla critica moderna in tre collezioni distinte attribuite rispettivamente all’Isaia storico e ai suoi discepoli (Primo Isaia) e a due autori ignoti (Deutero-Isaia e Trito-Isaia).

## 722 a.C.

### Gli assiri conquistano il Regno d'Israele

Poco prima della sua morte il re assiro Salmanassar V conquista il regno d’Israele e deporta gli ebrei.

### Sargon II esilia dieci tribù di Israele

L’imperatore assiro Sargon II prosegue la politica espansionistica del suo predecessore con la conquista di Samaria, capitale del regno d’Israele, costringendo all’esilio gli abitanti.

## 720 a.C.

### Magna Grecia

La colonizzazione greca dell’Italia meridionale, iniziata già nel XV e nel XIV secolo a.C., riprende intorno al VII secolo. Città come Taranto, Cuma, Reggio, Sibari, Crotone e Siracusa, fondate da calcidesi, dori, achei e spartani, raggiungeranno l’apice della potenza e dello sviluppo culturale tra il VI e il V secolo.

## 700 ca. a.C.

### I greci inventano la falange

I greci inventano la falange, formazione da combattimento della fanteria. Formata da otto file di opliti, verrà adottata soprattutto dalla fanteria macedone di Filippo II e di Alessandro Magno.

## In Cina nascono scuole private

In Cina nascono scuole private in risposta al monopolio statale nel campo dell'educazione.

## In India si afferma il culto di Vishnu

Il culto del dio Vishnu e delle sue molteplici incarnazioni, come Rama e Krishna, si diffonde in India e diventa una delle principali correnti dell’induismo. Esso segna l’origine delle sette bhakti, che praticano una devozione estatica ed appassionata per la divinità.

## 671 a.C.

## Asarhaddon conquista l'Egitto

Sotto Asarhaddon, l’impero assiro raggiunge la sua massima espansione. Con la conquista dell’Egitto e l’occupazione della sua capitale Menfi, Asarhaddon governerà su un vasto territorio esteso dall’Africa del Nord fino alla Turchia e al Golfo Persico.

## 668 ca. a.C.

### Assurbanipal fonda la biblioteca di Ninive

Ultimo grande re assiro, Assurbanipal fonda la biblioteca di Ninive, che comprende testi eruditi, letterari e opere sulla magia.

## 660 a.C.

### Battaglia navale fra Corinto e Corcira

La prima battaglia navale ricordata nelle antiche cronache si svolge tra Corinto, all’epoca una delle più importanti città del mondo greco, e la sua colonia Corcira.

## 621 ca. a.C.

### Costituzione draconiana

Ad Atene viene adottato il primo codice scritto, il cui autore è Dracone. Il codice sarà riformato da Solone, che abrogherà le leggi più severe, preservando quelle sui reati di sangue.

## 620 ca. a.C.

### Nelle città greche le leggi vengono scolpite nella pietra

Artigiani greci abili nell'arte di scolpire la pietra vengono ingaggiati dai governi delle varie città-stato per inscriverne le leggi e i decreti sui pilastri e le colonne nei luoghi pubblici, dando un contributo fondamentale alla trasmissione dei principi del diritto greco.

## 605 a.C.

### Ascesa della dinastia caldea a Babilonia

La fine dell’impero assiro segna l’ascesa della dinastia neobabilonese o caldea. Nabuconodosor II, salito al trono nel 605 a.C., farà di Babilonia la maggiore potenza del Medio Oriente.

## 600 a.C. - 200 a.C.

### Età classica della filosofia cinese

La Cina conosce una grande stagione culturale segnata dall’affermazione del confucianesimo, del taoismo e del legismo. In un periodo di forte instabilità politica, determinata dalle lotte tra i signori feudali, emerge una nuova classe di funzionari eruditi (shi), che intende restituire prestigio all'insegnamento e al sapere, al fine di riunificare l'impero e restaurare l'ordine sociale.

### Cina e Lidia adottano la coniatura standard

Più o meno contemporaneamente, Cina e regno di Lidia adottano la coniatura di monete. Il sistema monetario cinese resta circoscritto ai territori dell’impero mentre quello della Lidia, antica regione dell’Asia Minore, si diffonde in tutta l’Asia sudoccidentale e l’Europa, facilitando i traffici commerciali tra i paesi coinvolti.

### La lirica di Saffo

Saffo, la più famosa poetessa dell’antichità, scrive odi ed elegie di cui ci sono pervenuti solo alcuni frammenti. I suoi componimenti, prevalentemente di argomento amoroso, si distinguono per la semplicità, la bellezza e la passione che li anima. Alla poetessa greca, che inventò una forma metrica che prese il suo nome, l’endecasillabo saffico, si rifecero i maggiori lirici greci e latini delle epoche successive.

### Filosofia presocratica

Fiorisce in Grecia la filosofia presocratica. Focalizzando l’indagine sulla natura e sul cosmo, queste scuole di pensiero tentano di ricondurre il visibile a un principio primo invisibile capace di dar conto dell’infinita varietà dei fenomeni naturali.

## 592 a.C. - 346 a.C.

### Guerre sacre

I contrasti di interessi tra le varie póleis greche per il controllo del santuario di Apollo a Delfi nella Focide, il più importante della Grecia antica, danno luogo a tre guerre combattute principalmente tra i focesi e la lega anfizionica. L’intervento di Filippo di Macedonia alla fine del lungo conflitto come alleato dei tessali avrebbe segnato l’inizio della supremazia macedone in Grecia.

## 586 a.C.

### Nabucodonosor II distrugge Gerusalemme

Nabucodonosor II, per reprimere la ribellione di Sedecia, da lui scelto dieci anni prima come sovrano del regno di Giuda, ordina la distruzione di Gerusalemme e la seconda deportazione dei suoi abitanti.

### Diaspora

La deportazione degli ebrei a Babilonia segna l’inizio della diaspora. Dramma centrale dell’ebraismo, l’evento è intepretato dai profeti come una punizione divina dovuta all'infedeltà del popolo eletto al patto con l'unico Dio.

## 585 a.C.

### L'acqua come principio primo: Talete

Secondo la tradizione, Talete è l’iniziatore della filosofia occidentale. Pensatore di multiforme ingegno, grande matematico e astronomo, Talete tenta per primo di ricondurre la molteplicità dei fenomeni naturali a un principio unitario, l’acqua, senza ricorrere al mito o all’intervento divino.

## 580 ca. a.C.

### L'ápeiron come principio primo: Anassimandro

Discepolo di Talete, Anassimandro pone all’origine dell’universo l’ápeiron, un principio materiale infinito e illimitato. Dalla separazione di elementi opposti contenuti nell’illimitato principio primo sarebbe poi derivata l’infinità varietà dei fenomeni naturali.

## 558 a.C.

### Regno di Ciro il Grande

Succeduto al padre Cambise I sul trono di Persia, Ciro il Grande estende i confini dell’impero achemenide verso l’Asia Minore, sottomettendo la Media, la Lidia e Babilonia.

## 550 ca. a.C.

### Tao-te-ching di Lao Zi

Lao Zi scrive il Tao-te-ching, testo fondamentale del taoismo. Secondo la tradizione, l’opera fu composta alla metà del VI secolo a.C., immediatamente prima che Lao Zi abbandonasse la Cina per dirigersi verso Occidente. Oggi la critica storica ne colloca la redazione intorno al 300 a.C.

### In Mesopotamia nascono le prime banche

Una forma primitiva di attività bancaria si sviluppa in Mesopotamia, dove è già presente una nutrita classe mercantile dedita a fiorenti commerci. A Babilonia si diffondono i depositi per conto di privati, tenuti inizialmente nei templi e nel palazzo reale; in seguito sorgeranno banche per iniziativa privata.

### Prima carta geografica del mondo

Filosofo e scienziato, Anassimandro disegna la prima carta geografica del mondo nel 550 a.C. La carta rappresenta le terre allora conosciute intorno al mare Egeo, circondate dall’oceano.

## 539 a.C.

### Ciro il Grande conquista Babilonia

Dopo aver esteso il suo dominio in Asia Minore, Ciro il Grande conquista anche Babilonia. Uno dei primi atti del suo regno sarà, nel 538 a.C., la liberazione degli ebrei dalla schiavitù babilonese, che consentirà il loro ritorno in Palestina.

## 533 a.C.

### Siddhartha intraprende la ricerca della verità

Discendente della nobile casta dei guerrieri Sakya, a ventinove anni Siddhartha Gautama, conosciuto con l’epiteto di “Buddha”, intraprende la ricerca della verità, rinunciando a ogni bene materiale. Raggiunta l’illuminazione dopo anni di ascetismo e contemplazione, inizierà la peregrinazione attraverso la valle del Gange per diffondere la sua dottrina.

## 527 a.C.

### Confucio elabora un metodo di insegnamento

Confucio avvia il suo insegnamento itinerante alla fine del VI secolo a.C., diffondendo precetti e norme di alto valore politico e morale. Il grande filosofo cinese sviluppa una metodologia basata sul confronto diretto con un singolo studente o un piccolo gruppo di studenti, ai quali il maestro propone problemi da risolvere sulla base dei principi di lealtà, sincerità, umanità. L'apprendimento è reso più completo dall'applicazione di tali insegnamenti alla vita quotidiana. La filosofia confuciana costituirà per oltre 2000 anni il fondamento teorico e morale dell'impero cinese.

## 517 a.C.

### Confucio incontra Lao Zi

Ritenuto uno dei maestri di Confucio e autore del Tao-te ching (Libro della via e della virtù), Lao Zi è considerato il fondatore del “taoismo religioso”.

## 508 a.C.

### Clistene riforma il sistema politico ateniese

Clistene attua una riforma delle istituzioni politiche ateniesi, riorganizzando l’Attica su base territoriale. Il nuovo organo di governo è la bulè, composta di 500 membri.

## 500 a.C.

### Buddhismo

Siddartha Gautama, il Buddha, tiene a Benares il suo primo sermone, in cui espone il nucleo fondamentale della sua dottrina. Religione in origine essenzialmente monastica, il buddhismo persegue il raggiungimento del nirvana per riscattare la condizione umana da ogni forma di condizionamento materiale e psicologico.

### Teorema di Pitagora

La scuola Pitagorica produce la prima dimostrazione rigorosa e generale del teorema sui triangoli rettangoli oggi noto come teorema di Pitagora. Precedentemente, presso gli egizi e i babilonesi, erano noti alcuni casi particolari del teorema.

### Dario I trasferisce la capitale a Persepoli

Diventato re di Persia, verso il 500 a.C. Dario I trasferisce la capitale a Persepoli. Conquistata e data alle fiamme nel 330 a.C. da Alessandro Magno, la città verrà infine abbandonata.

### Zoroastrismo

Fiorisce in Persia lo zoroastrismo, religione fondata dal profeta Zoroastro. Incentrato sul culto di Ahura Mazda e sull’eterno conflitto tra Verità e Menzogna, lo zoroastrismo conoscerà una vasta diffusione sotto la dinastia dei Sassanidi; in seguito, dopo la conquista araba della Persia, sopravviverà solo in piccole, isolate comunità.

### Fondazione di Monte Albán nella valle di Oaxaca

Eretto su un’altura della valle di Oaxaca, Monte Albán diventa uno dei principali centri della civiltà zapoteca. Caratterizzato da una vasta piazza centrale circondata da terrazze, palazzi, piramidi e templi, è preziosa testimonianza della ricchezza della cultura zapoteca.

### I persiani costruiscono una rete stradale

I persiani costruiscono un'estesa rete stradale, che attraversa i territori dell'impero facilitando scambi commerciali e politici e lo spostamento delle armate persiane.

### I nomadi della Siberia costruiscono abitazioni trasportabili

I nomadi della Siberia costruiscono abitazioni trasportabili in modo da poter montare e smontare in tempi brevi i campi, facilitando così rapidi spostamenti.

### I greci usano il papiro

Intorno al 540 a.C. i greci adottano il papiro come superficie su cui scrivere. Già in uso da secoli da parte degli egizi, i fogli di papiro sono realizzati con il midollo del fusto della pianta, tagliato in liste sottili che vengono lavorate in modo da formare il materiale cartaceo. Il papiro sarà adottato anche dai romani e sarà sostituito in seguito dalla pergamena.

### Mappamondo babilonese

Il primo tentativo di rappresentare il mondo viene realizzato dai babilonesi intorno al 500 a.C. Inciso su una tavola di terracotta, raffigura il globo come un disco piatto circondato dalle acque.

## 494 a.C.

### Prima secessione della plebe

A Roma, nelle prime fasi dell’età repubblicana, la lotta che oppone patrizi a plebei conduce a un notevole ridimensionamento dei privilegi dei primi. La prima secessione della plebe sul Monte Sacro, tradizionalmente risolta da Menenio Agrippa con il celebre apologo, porta all'istituzione dei tribuni della plebe, protettori dei plebei riconosciuti dai patrizi come magistrati dello stato, e a quella degli edili, anch'essi magistrati, che sovrintendono ai lavori pubblici e sono inoltre dotati di alcuni poteri di polizia. Le cariche vengono conferite a due membri della plebe eletti annualmente.

## 490 a.C.

### Guerre persiane

All'inizio del V secolo a.C., due guerre oppongono l'impero persiano – che voleva estendere la sua egemonia fino al Mediterraneo – alle città-stato della Grecia coalizzate con Atene. La vittoria di Atene, accorsa in aiuto delle colonie della Ionia, sull’esercito invasore di Dario I nella piana di Maratona pone temporaneamente fine al primo conflitto (490 a.C.). Dieci anni dopo i persiani di Serse travolgono alle Termopili la coalizione di città-stato greche capeggiate da Sparta, ma vengono sconfitti successivamente a Salamina e a Platea. La vittoria della Grecia segna l'affermazione del modello politico e culturale ellenico nel Mediterraneo e il predominio di Atene sulle altre póleis.

### Battaglia di Maratona

Il re persiano Dario I, con l’obbiettivo di espandere i confini dell'impero fino al Mediterraneo e punire Atene per il suo intervento a fianco delle colonie ioniche ribelli, attacca la Grecia sbarcando in Attica, ma le truppe ateniesi guidate da Milziade sconfiggono i persiani di Dati e Artaferne a Maratona e li costringono a ritirarsi. Questa grande vittoria mette fine alla prima guerra persiana e consacra la potenza di Atene.

## 480 a.C.

### Battaglia di Salamina

Nel corso della seconda guerra persiana l'esercito di Serse invade la Grecia attraverso la Tessaglia; sconfitte alle Termopili le forze greche guidate dallo spartano Leonida, giunge ad Atene e la devasta. Intanto la flotta greca, respinta da quella persiana al capo Artemisio, si ritira nel golfo Saronico. Al largo dell’isola di Salamina si svolge la battaglia definitiva fra le due flotte, con la sconfitta ad opera di Temistocle dei persiani, che si ritirano in Beozia abbandonando Atene.

### Nascita di monasteri buddhisti in India

Per ripararsi durante la stagione delle piogge, i monaci buddhisti soggiornano in dimore che con il tempo diventano comunità o monasteri permanenti. Alcuni di questi si trasformano in scuole di meditazione, in cui si praticano anche attività manuali e artistiche e che ospitano vaste biblioteche.

### Battaglia delle Termopili

I persiani di Serse, grazie alle informazioni ottenute da Efialte, un disertore greco, riescono a sconfiggere i greci guidati da Leonida.

## 479 a.C.

### Battaglia di Platea

Nel corso del secondo conflitto che oppone la Persia alle città greche, l’esercito persiano guidato da Mardonio, dopo la fuga in Beozia in seguito alla disfatta di Salamina dell’anno prima, viene sconfitto dalle forze greche al comando del re spartano Pausania nei pressi di Platea, in Beozia. Pausania marcia poi contro Tebe, dove uccide i fautori dell'alleanza con i persiani.

## 478 a.C.

### Lega delio-attica

Formata da città e isole della Grecia e dell’Asia Minore, la lega delio-attica nasce con lo scopo di difendersi dall’invasione persiana. Caduta presto sotto l’egemonia di Atene, che nel 454 a.C. sposterà da Delo ad Atene il tesoro della lega e il sinedrio, finirà per diventare uno strumento della potenza ateniese. Sciolta una prima volta dopo la sconfitta nella guerra del Peloponneso, verrà definitivamente soppressa nel 338 a.C.

## 470 ca. a.C.

### Lunyu: raccolta di massime di Confucio

I discepoli di Confucio compilano il Lunyu (Dialoghi), una raccolta degli insegnamenti trasmessi oralmente dal filosofo cinese. Nell'opera sono esposti i principi fondamentali della virtù, dell'umanità, del rispetto per la cultura che caratterizzarono il confucianesimo delle origini.

## 468 a.C.

### Sofocle supera Eschilo in una competizione teatrale

Nel 468 a.C. Sofocle sconfigge Eschilo nell’agone drammatico che si tiene ogni anno ad Atene. Con Euripide i due autori greci formano la triade dei massimi tragediografi dell’antichità. Il filosofo Aristotele considerò l’opera di Sofocle Edipo re una tragedia perfetta per struttura e potenza drammatica.

## 450 a.C.

### Il pennello diventa lo strumento di scrittura più diffuso in Cina

Grazie al sistema di produzione di massa, che abbassa i costi del prodotto, in Cina il pennello diventa lo strumento più diffuso per la scrittura; in precedenza solo la classe aristocratica poteva permettersene l'uso.

### Nascita della sofistica

Fiorisce ad Atene la sofistica, movimento filosofico che segnerà una svolta nella cultura greca. Identificando nell'uomo la fonte di ogni giudizio sulla realtà, i sofisti negano l'oggettività della conoscenza e utilizzano le armi della retorica per sostenere posizioni relativiste in campo politico e religioso.

## 449 ca. a.C.

### I decemviri elaborano le Dodici Tavole

A Roma un collegio formato da dieci magistrati, detti decemviri, elabora la legge delle Dodici Tavole, il primo codice scritto di diritto romano, fino allora conosciuto e trasmesso solo oralmente. Le dodici tavolette di bronzo o di legno sulle quali sono inscritte le norme vengono esposte nel Foro, in modo da poter essere lette da tutti.

### Pace di Callia

Il plenipotenziario ateniese Callia e il re persiano Artaserse I stipulano una pace che pone fine a una guerra trentennale. Il trattato prevede la limitazione delle reciproche aree di influenza e la rinuncia, da parte dei persiani, a imporre tributi alle città greche dell'Asia Minore e a Cipro.

## 447 a.C.

### Costruzione del Partenone ad Atene

Inizia per volere di Pericle la costruzione del Partenone, il tempio maggiore dell’Acropoli di Atene. L'edificio, progettato dagli architetti Ictino e Callicrate, e dotato di un apparato scultoreo opera di Fidia, è un capolavoro di grazia e armonia architettonica.

## 430 ca. a.C.

### Storie di Erodoto

Erodoto scrive le Storie. Pietra miliare della storiografia occidentale, l’opera è incentrata sulla storia della Persia e sui suoi rapporti con la Grecia, intese rispettivamente come i due centri propulsori della cultura orientale e occidentale.

## 430 a.C.

### Edipo re di Sofocle

Il poeta tragico greco Sofocle compone l’Edipo re, considerata da Aristotele una tragedia perfetta per struttura e potenza drammatica. La figura di Edipo è uno dei miti più complessi e affascinanti della cultura occidentale, oggetto di numerose reinterpretazioni letterarie e assurta con Freud a categoria psicoanalitica.

## 431 a.C.

### Medea di Euripide

Euripide compone Medea. Con Eschilo e Sofocle il grande tragediografo compone la triade dei massimi autori di tragedie dell'antica Grecia, ma rispetto ai predecessori concentra il suo interesse prevalentemente sui rapporti tra gli uomini e sugli avvenimenti politico-sociali del suo tempo.

## 425 ca. a.C.

### Pentateuco

Viene ultimata la stesura del Pentateuco. Costituita dai primi cinque libri dell’Antico Testamento, l’opera, che nella tradizione ebraica è chiamata Torah, sarà tradotta in greco nel III secolo a.C.

## 423 a.C.

### Le nuvole di Aristofane

Aristofane, considerato uno dei massimi commediografi dell’antichità, mette in scena Le nuvole. Nella commedia, divertita satira della filosofia, l’autore offre una grottesca rappresentazione degli eccessi della scuola socratica.

## 420 ca. a.C.

### Filosofia greca dell'età classica

Il pensiero greco giunge a piena fioritura con la filosofia della sofistica, di Socrate, di Platone e di Aristotele. Considerata la fonte di tutta la successiva speculazione occidentale, la filosofia greca dell’età classica affida alla facoltà razionale dell’uomo e alle sue capacità critiche il compito di indagare i principi fondamentali del reale e dell’esistenza.

## 406 a.C.

### Guerra contro Veio

Roma inizia una guerra decennale contro Veio, che porterà alla completa sconfitta e distruzione della città etrusca dopo dieci anni di assedio da parte di Marco Furio Camillo, nominato dittatore lo stesso anno. Da allora l'Etruria comincerà a perdere la propria indipendenza, entrando progressivamente nell’orbita politica romana.

## 404 a.C. - 403 a.C.

### Governo dei Trenta tiranni ad Atene

Dopo aver vinto la guerra del Peloponneso, Sparta sottomette Atene e vi instaura il regime oligarchico dei Trenta Tiranni, che impone un governo brutale e autoritario con lo scopo di cancellare la democrazia ateniese. Allo scadere dell'ottavo mese, i fuoriusciti ateniesi, guidati da Trasibulo, rientrano ad Atene e con un colpo di mano militare ristabiliscono la democrazia.

## 403 a.C. - 221 a.C.

### Periodo dei Regni combattenti in Cina

Sul finire della dinastia Zhou, la crescente autonomia politica di regni periferici dà luogo a un periodo di continue lotte per l’egemonia. La lunga fase di anarchia, peraltro foriera di progressi in campo bellico e agricolo, terminerà con la vittoria del regno Ch’in.

## 400 ca. a.C.

### Teoria atomistica di Leucippo

Il filosofo greco Leucippo propone la teoria dell’atomismo, secondo cui la materia è costituita da particelle indivisibili che chiama atomi. Democrito, allievo di Leucippo, abbraccia e sviluppa la teoria.

### Invenzione della carrucola

Il matematico greco Archita inventa la carrucola, uno strumento concepito per sollevare o tirare pesi, costituito da una ruota montata su un asse e una corda passata intorno alla ruota.

### Pànini scrive la grammatica sanscrita

Autore dell’Astadhyayi, Pànini è tra i primi studiosi di grammatica a compiere un’analisi sistematica e dettagliata della lingua sanscrita. L’impostazione da lui seguita, che distingueva tra radici, prefissi, infissi e desinenze, verrà adottata in Occidente solo con la moderna glottologia.

### Upanishad

Comparsi tra il V e il III secolo a.C. le Upanishad raccolgono scritti esoterici e mistici indù. Composti in prosa e in versi trattano la natura di Brahma, l’anima universale e la sua identità con l’atman, l’essenza individuale.

### Guerra del Peloponneso di Tucidide

Divisa in otto libri, La guerra del Peloponneso di Tucidide abbraccia il periodo del conflitto tra Atene e Sparta che va dal 431 al 411 a.C. Per l’analisi accurata delle fonti e la descrizione puntuale dei fatti accaduti, l’opera di Tucidide diventerà modello storiografico nelle epoche successive.

### Calendario babilonese

I babilonesi studiano i movimenti del Sole e della Luna e istituiscono un calendario impostato sui tempi del ciclo lunare.

### Le popolazioni del Nord Europa addomesticano la renna

Le popolazioni del Nord Europa addomesticano la renna, animale di cui utilizzano la carne, le pelli, il latte e le corna, oltre a servirsene per il traino delle slitte e come cavalcatura.

### I cinesi utilizzano il bitume

I cinesi iniziano a utilizzare il bitume come combustibile per cucinare e per le lanterne.

## 399 ca. a.C.

### Processo e morte di Socrate

Condannato dall’assemblea ateniese per empietà e corruzione dei giovani, Socrate si dà la morte bevendo la cicuta. Il suo insegnamento, raccolto e rielaborato dall’allievo Platone nei suoi Dialoghi, e la sua infaticabile ricerca della virtù e della verità ne fanno una delle figure centrali del pensiero occidentale.

## 387 a.C.

### Platone fonda l'Accademia

Platone fonda nei pressi di Atene l’Accademia. Organizzata come comunità religiosa e retta da uno scolarca eletto a vita, la scuola sarà un importante centro di studi scientifici e filosofici fino al 529, anno in cui verrà chiusa per volere di Giustiniano.

### Brenno assedia Roma

Brenno, a capo dei galli senoni, invade l'Italia e giunge a conquistare Roma. Secondo Livio, durante le trattative per stabilire il prezzo del riscatto Brenno avrebbe pronunciato la celebre frase 'Vae victis' (Guai ai vinti). I galli saranno poi sconfitti e cacciati dalla città da Marco Furio Camillo.

## 380 a.C.

### L'Arabia è attraversata da rotte commerciali

Lo scambio di incenso e di spezie favorisce lo sviluppo degli stati arabi che si affacciano sul Mar Rosso, con il diffondersi di rotte commerciali che attraversano l’Arabia, dirette verso l’Egitto e la costa africana.

## 371 ca. a.C. - 289 a.C.

### Mencio

Discepolo di Confucio, Mencio ne rappresenta la corrente idealistica. Teorizzatore della bontà originaria dell’uomo e della sua perfettibilità attraverso un processo di autodisciplina, concepisce lo stato come istituzione morale che impone ai governanti il dovere di garantire il benessere del popolo, e concede ai sudditi il diritto di legittimare il mandato divino. Conosciuta come “revoca del mandato celeste”, questa teoria influenzerà profondamente la storia cinese fino al 1911.

## 367 a.C.

### A Roma i plebei acquistano potere

In seguito alla promulgazione delle leggi Licinie – Sestie, che conferiscono ai plebei il diritto di eleggere un proprio console, giunge a conclusione una lunga lotta per il potere a Roma. Successive riforme avrebbero concesso ulteriori diritti ai plebei, che poterono così accedere a tutte le cariche civili e religiose dello stato, fino allora detenute dal patriziato.

## 350 ca. a.C.

### Giuramento di Ippocrate

Ippocrate introduce un codice di comportamento destinato a coloro che esercitano la professione medica, che risente dell’influenza di sette mediche di ascendenza pitagorica. Ancora oggi il codice sopravvive come formula di rito pronunciata dai medici durante la cerimonia di laurea.

### Prima classificazione tassonomica dei viventi

Il filosofo greco Aristotele sviluppa il primo sistema di classificazione dei viventi, che prevede l’esistenza di due regni: animali e vegetali. Questa suddivisione viene accettata per molti secoli.

### Costruzione del teatro di Epidauro

Opera attribuita all’architetto greco Policleto il Giovane, il teatro di Epidauro fu eretto nel 350 a.C.: ancor oggi in uso, con una capienza di 14.000 posti a sedere è uno dei teatri meglio conservati dell’antichità.

### Libertà di culto in Persia

I sovrani persiani consentono libertà di culto ai popoli assoggettati. Permettendo loro di adorare i propri dei ottengono in cambio rispetto e fedeltà all'impero.

## 343 a.C. - 290 a.C.

### Guerre sannitiche

Verso la metà del V secolo a.C. la Repubblica romana avvia una politica espansionistica e sottomette progressivamente tutti i popoli italici. Contro i sanniti combatte tre guerre e, nonostante la sconfitta subita nella battaglia delle Forche Caudine, riesce ad assoggettarli e a imporre così il dominio di Roma su tutta l'Italia.

## 02 agosto 338 a.C.

### Battaglia di Cheronea

Nominato capo dell’esercito della Lega anfizionica, Filippo II di Macedonia infligge una decisiva sconfitta agli ateniesi nella battaglia di Cheronea. Diventato signore assoluto della Grecia, verrà assassinato due anni dopo da una congiura di palazzo. Gli succederà il figlio Alessandro Magno.

## 336 a.C. - 323 a.C.

### Conquiste di Alessandro Magno

Alessandro, succeduto al padre Filippo II di Macedonia, si accinge a proseguirne la politica di espansione territoriale e intraprende una campagna militare contro la Persia ormai in declino. Nel giro di dieci anni conquista l'impero persiano giungendo nel cuore dell’Asia e si appresta a sottomettere l’India; nel frattempo ha conquistato l’Egitto e fondato Alessandria, oltre a numerose altre città, introducendo ovunque la cultura e la lingua greche. Alla sua morte l’impero macedone viene diviso fra i suoi generali, i diadochi.

### Alessandro Magno diventa re di Macedonia

Alla morte del padre Filippo II, Alessandro Magno viene incoronato re di Macedonia. Animato dal desiderio di creare un impero universale, in poco più di dieci anni conquisterà la Grecia, l’Egitto e l’impero persiano.

## 335 a.C.

### Aristotele fonda il liceo

Allievo di Platone e già precettore di Alessandro Magno, Aristotele fonda ad Atene una scuola chiamata Liceo o Perípato. Considerato uno dei più grandi pensatori dell’antichità, influenzerà profondamente i sistemi filosofici di tutto l’Occidente.

### Aristotele organizza la conoscenza

Aristotele fonda ad Atene la sua scuola, il Liceo. Qui insegnerà per tredici anni fino alla morte di Alessandro Magno, nel 323, anno in cui si ritirerà in Calcide. Il suo insegnamento, che abbraccia tutti i campi del sapere, segna una svolta nella storia della filosofia occidentale.

## 333 a.C.

### Battaglia di Isso

Il re di Macedonia Alessandro Magno sconfigge il re persiano Dario III nella pianura di Isso, ai confini tra la Cilicia e la Siria. Dopo la vittoria, Alessandro, invece di inseguire Dario, penetra in Siria con lo scopo di occupare le città costiere.

## 331 a.C.

### Battaglia di Gaugamela

Il re macedone Alessandro, al quale comincia ad essere attribuito il soprannome di Grande, dopo aver fondato Alessandria d'Egitto respinge una proposta di pace di Dario III, attraversa l'Eufrate e il Tigri e sbaraglia definitivamente l'esercito persiano a Gaugamela, non lontano da Ninive.

## 330 ca. a.C.

### Pirrone di Elide fonda lo scetticismo

Pirrone fonda a Elide, nel Peloponneso, la scuola scettica. Il suo insegnamento, che nega la possibilità di fondare una conoscenza certa sulle mutevoli rappresentazioni dell’esperienza percettiva, sarà raccolto dal suo allievo Timone di Fliunte nei Silli.

## 329 ca. a.C. - 31 ca. a.C.

### Alessandro Magno e l'ellenismo

Uomo colto, educato alla scuola di Aristotele, Alessandro Magno introduce lo studio della cultura e della lingua greca. Dopo aver fondato nel 332 a.C. Alessandria, ne farà il maggior centro culturale e commerciale del mondo greco.

## 323 a.C.

### I Tolomei governano l'Egitto

Fondata da Tolomeo nel 305 a.C., la dinastia dei Tolomei trasforma l’Egitto in una delle grandi potenze del mondo ellenistico, grazie a una decisa politica espansionistica, al fiorire di nuovi commerci e all’intenso sviluppo intellettuale che farà di Alessandria uno dei maggiori centri culturali dell’epoca. Dopo tre secoli di prosperità il potere dei Tolomei verrà offuscato dall’ascesa di Roma, e la dinastia si estinguerà con la morte di Cleopatra e di suo figlio Tolomeo XV.

### Età ellenistica

Inizia l’età ellenistica, periodo di grandi cambiamenti in campo politico, economico e culturale. Sul piano politico tramonta il sistema delle polis, cui subentrano le grandi monarchie e le federazioni. Sul piano economico si intensificano i commerci tra i vari stati della Grecia e con le regioni orientali, con una decisa affermazione della circolazione monetaria. Sul piano culturale, con l’allontanamento della società civile dalla gestione della cosa pubblica, si assiste a un ripiegamento verso il “privato” che trova espressione nelle grandi correnti filosofiche di questo periodo. Nello stesso tempo, si attenua la diffidenza nei confronti della diversità etnica e culturale e si impone la nuova “lingua comune” che unisce i popoli del Mediterraneo e dell’Asia Minore.

### Influssi greci sull'arte romana

Nel periodo repubblicano l’arte romana è fortemente connotata da influssi greci; in particolare la scultura tende a seguire dettami stabiliti in età ellenistica (331-323 a.C.). Il contributo romano di maggiore originalità è invece visibile nello stile monumentale dell’architettura, che in epoche successive eserciterà un’influenza fondamentale sull’architettura occidentale.

## 321 ca. a.C. - 185 ca. a.C.

### Impero Maurya

La conquista del regno Magadha da parte di Chandragupta pone le premesse per la nascita dell’impero Maurya, che estenderà presto i propri confini su tutta l’India centrale e settentrionale. Diviso in quattro province, l’impero sarà ampliato dai successori di Chandragupta fino a sottomettere tutta l’India durante il regno di Aśoka.

## 312 ca. a.C.

### Dinastia seleucide

Fondata da Seleuco I in seguito alla spartizione dell’impero macedone, la dinastia seleucide stabilisce il suo dominio su Asia Minore, Mesopotamia e Persia, diffondendovi la cultura greca.

## 306 a.C.

### Epicuro fonda il Giardino

Epicuro fonda ad Atene la sua scuola, il Giardino, dove accoglie discepoli provenienti da ogni parte della Grecia e dell’Asia Minore. Il suo insegnamento, incentrato su una visione edonistica dell’esistenza, darà vita a una feconda tradizione di ricerca nota come epicureismo.

### Dinastia degli Antigonidi

Dopo la frantumazione dell’impero macedone e la nascita dei regni ellenistici, gli Antigonidi regnano sulla Macedonia e lottano per mantenere il dominio sul Mar Egeo e sulle città greche. Alla fine del III secolo a.C. entrano in conflitto con Roma scatenando una serie di guerre in seguito alle quali i romani, vittoriosi nella battaglia decisiva di Pidna (168 a.C.), avrebbero sottomesso definitivamente la Grecia.

## 300 a.C.

### Erofilo compie fondamentali scoperte in anatomia

Erofilo compie fondamentali scoperte nell’ambito dell’anatomia: riconosce l’importanza del cervello come centro del sistema nervoso; distingue i nervi a funzione sensitiva da quelli a funzione motoria; riconosce la presenza di sangue e non di aria all’interno delle arterie.

### Viene inventato lo zero

I babilonesi inventano lo zero e inizia lo studio sistematico delle sue applicazioni.

### Elementi di Euclide

Euclide scrive gli Elementi, opera in tredici libri contenente i principi fondamentali della geometria piana e dei solidi, e concetti matematici come le proporzioni e le proprietà dei numeri.

### Mahabharata

Tra IV secolo a.C. e il IV secolo d.C. viene composto il poema epico indiano Mahabharata: considerato uno dei massimi capolavori della letteratura mondiale, narra del conflitto dinastico tra due nobili famiglie di cugini. Il sesto libro della grande epopea include la Bhagavad-Gita, testo fondamentale della religione indù.

### Ramayana

Il leggendario poeta indiano Valmiki inizia a comporre il Ramayana, che con il Mahabharata è uno dei testi più importanti della letteratura sanscrita. Il grande poema epico narra le gesta del principe Rama, settima incarnazione del dio Vishnu, partito alla ricerca della moglie Sita rapita dal demone Ravana.

### Zenone fonda lo stoicismo

Zenone di Cizio fonda ad Atene la scuola stoica. Il suo insegnamento morale, fondato sulla necessità di accordare la condotta individuale con l’ordine naturale del cosmo, conoscerà grande fortuna in ambiente romano, dove sarà raccolto da Seneca, Epitteto e Marco Aurelio.

### Le corti cinesi si aprono ai letterati

I governatori degli stati cinesi in lotta tra loro accolgono alle loro corti poeti e letterati, cercando una forma di legittimazione dalla vicinanza con persone istruite, che spesso sarebbero servite anche da consiglieri nelle faccende di governo.

## 298 ca. a.C.

### Tolomeo I fonda la biblioteca di Alessandria d'Egitto

Il sovrano d'Egitto Tolomeo I Sotere fonda la Biblioteca di Alessandria, destinata a diventare un grande centro di studi e di diffusione di cultura. Alla direzione della biblioteca, che conserva la più vasta collezione di libri del mondo antico, si avvicendano importanti scienziati e letterati, tra cui Zenodoto di Efeso, Eratostene e Aristofane di Bisanzio.

## 287 a.C. - 212 a.C.

### Archimede

Archimede fornisce una descrizione rigorosa del principio di funzionamento della leva e di altri semplici dispositivi meccanici. Ottiene importanti risultati in geometria e in idrostatica.

## 282 a.C. - 272 a.C.

### Guerre tarantine

Lo sconfinamento di alcune navi romane a nord di capo Lacinio, l'odierna capo delle Colonne, indicato come confine invalicabile della sfera di influenza di Roma, provoca la reazione della colonia greca di Tarentum e l’occupazione di questa da parte dei romani. In un primo tempo i tarantini, con l’aiuto delle milizie epirote di Pirro, riescono a ricacciare gli invasori romani, ma in seguito, dopo l’intervento di Cartagine a fianco di Roma e le difficoltà di Pirro impegnato in Sicilia, Taranto finirà in breve sottomessa alla dominazione romana.

## 264 a.C. - 146 a.C.

### Guerre puniche

Roma e Cartagine combattono tre guerre per il dominio del mar Mediterraneo. Costretta ad abbandonare la Sicilia con il primo conflitto, allontanata dalla Spagna con il secondo, Cartagine verrà infine distrutta nel corso della terza guerra.

## 264 a.C. - 241 a.C.

### Prima guerra punica

Dopo aver sottomesso molte città della Magna Grecia, Roma entra in conflitto con Cartagine per la supremazia nel Mediterraneo. Le due potenze iniziano a fronteggiarsi al largo delle coste della Sicilia, in gran parte dominata dai cartaginesi: dopo una serie di vittoriose battaglie navali, Roma ottiene il controllo dell’isola, che diventa la prima colonia romana.

## 264 a.C.

### Primo combattimento di gladiatori a Roma

A Roma si tiene il primo combattimento di gladiatori in occasione di una cerimonia funebre. Di origine etrusca, tali combattimenti diventeranno negli anni successivi veri e propri spettacoli di lotta promossi dagli imperatori.

## 02 agosto 261 a.C.

### Asoka promuove il buddhismo nel subcontinente indiano

Aśoka, sovrano dell’impero Maurya, unifica sotto il suo regno la gran parte del subcontinente indiano, favorendovi la diffusione del buddhismo.

## 260 a.C.

### I numeri arabi

In India viene messo a punto il primo sistema numerico basato sul concetto di notazione posizionale. Tra il VII e l’VIII secolo d.C. questo tipo di notazione verrà introdotto nel mondo arabo e in seguito esteso alla civiltà occidentale.

## 250 ca. a.C.

### La Bibbia dei Settanta

Viene ultimata la traduzione della Bibbia dei Settanta. Il testo, tradotto in greco per soddisfare le esigenze dell’ebraismo ellenistico, costituirà un modello per le future versioni della Scrittura.

### Costruzione del grande stupa di Sanchi

Il grande stupa di Sanchi fu eretto nello stato indiano di Madhya Pradesh tra il III secolo a.C. e il I secolo d.C. Monumenti di forma emisferica circondati da un passaggio da percorrere a piedi, gli stupa sono luoghi di culto contenenti reliquie ed effigi del Buddha.

### Gli Arsacidi prendono il potere in Partia

Sottratta ai seleucidi la satrapia della Partia, Arsace I si elegge primo sovrano del nuovo regno indipendente. Acerrimi nemici dei romani gli arsacidi deterranno il potere per quasi cinque secoli.

### Impero dei parti

La rivolta di Arsace I contro i Seleucidi porta alla creazione di un regno indipendente nella satrapia di Partia. L’impero dei parti, durato quasi cinque secoli, estenderà il proprio dominio in Mesopotamia, diventando uno dei maggiori antagonisti dell’impero romano.

### Buddhismo Theravada

Nasce in India il buddhismo Theravada, una delle “diciotto scuole” del buddhismo primitivo. Di carattere essenzialmente monastico, la tradizione Theravada riconosce al solo Buddha storico il ruolo di depositario della dottrina, che pertanto non può essere modificata da successive rivelazioni come avviene, ad esempio, nella tradizione Mahayana.

### L'irrigazione favorisce l'unione della Cina

Al tempo della dinastia Ch’in, cui si deve l’unificazione della Cina nel 221 a.C., vengono sviluppati due sistemi di irrigazione al fine di incrementare la produzione di grano, necessario per alimentare le poderose armate imperiali che combattono per conquistare gli altri stati feudali. Un sistema viene utilizzato nel Sud, soprattutto per prevenire disastrose inondazioni, ma anche per irrigare vasti appezzamenti di terreno attraverso una rete di canali; l’altro prevede la costruzione di un lungo canale con funzioni di irrigazione e di trasporto al tempo stesso.

## 240 ca. a.C.

### Calcolo di pi greco

Archimede determina il rapporto fisso tra la lunghezza della circonferenza e il suo diametro, fornendone un valore accurato fino alla seconda cifra decimale. Indicato con la lettera greca p, risulta pari a circa 3,14.

## 237 a.C. - 228 a.C.

### Amilcare Barca conquista la penisola iberica

Dopo la prima guerra punica, al termine della quale perde la Sicilia a vantaggio di Roma, Cartagine, alla ricerca di nuove terre, invia il generale Amilcare Barca alla conquista della Spagna. Il paese, sottomesso in dieci anni, servirà come base di partenza alle armate del figlio Annibale, allo scoppio della seconda guerra punica.

## 230 ca. a.C.

### Coniche di Apollonio Pergeo

Il matematico greco Apollonio Pergeo completa l’opera Coniche, in cui introduce i termini “ellisse”, “iperbole” e “parabola” e descrive le proprietà specifiche di tutte le sezioni coniche (le curve che derivano dall’intersezione tra un piano e una superficie conica).

### Inizio della dinastia Andhra

Alla caduta della dinastia Maurya, gli Andhra, provenienti dal nord, instaurano il loro dominio nel sud dell’India.

## 215 ca. a.C.

### Principio di Archimede

Archimede formula la legge dell’idrostatica secondo cui un corpo immerso in un fluido riceve una spinta dal basso verso l’alto di intensità pari al peso del fluido spostato.

## 214 a.C. - 206 a.C.

### Costruzione della Grande Muraglia

Voluta dall’imperatore Shi Huangdi per difendere i confini settentrionali della Cina dalle invasioni dei mongoli, la Grande Muraglia verrà estesa nei secoli successivi fino a raggiungere una lunghezza di circa 7000 km.

## 213 a.C. - 163 a.C.

### Guerre macedoniche

La rivalità tra romani e macedoni, innescata dalle mire espansionistiche del re Filippo V di Macedonia, porta allo scoppio di tre guerre che si concludono con la conquista della Macedonia da parte di Roma. I primi scontri portano in breve alla pace di Fenice, in base alla quale Roma concede a Filippo alcune città greche alleate dei romani. Alla ripresa del conflitto i romani, accorsi in aiuto di Rodi, Atene e Pergamo, vengono sconfitti a Cinoscefale, ma vincono successivamente il re Perseo, figlio di Filippo, nella decisiva battaglia di Pidna.

## 206 a.C. - d.C. 9

### Prima dinastia Han

Dopo un periodo di guerra civile, Liu Pang prende il potere in Cina e, succedendo alla dinastia Ch’in, fonda la prima dinastia Han, detta degli Han occidentali o anteriori, consolidandone il sistema imperiale. In questo periodo si afferma il confucianesimo come religione di stato, si inaugurano nuove rotte commerciali verso l'Europa e prosegue la costruzione della Grande Muraglia. L'impero conosce il suo apogeo sotto il regno di Wu-ti. A partire dal I secolo a.C., la prima dinastia Han, devastata dalle guerre e vittima della corruzione e delle lotte intestine, inizia il suo declino.

## 206 a.C.

### Scipione Africano conquista la penisola iberica

Mentre le truppe cartaginesi di Annibale Barca devastano l'Italia durante la seconda guerra punica, il proconsole romano Publio Cornelio Scipione vince a Ilipa contro le residue forze cartaginesi comandate dal generale Magone. In due anni i romani conquistano tutta la penisola e in seguito sbarcano nell’Africa settentrionale.

## 202 a.C.

### Battaglia di Zama

I cartaginesi comandati da Annibale subiscono una clamorosa sconfitta a Zama, in Africa settentrionale, per mano dell’esercito romano agli ordini di Publio Cornelio Scipione. Dopo la vittoria in questa decisiva battaglia, che pone fine alla seconda guerra punica e alla potenza di Cartagine, sarà dato ufficialmente a Scipione l'appellativo di 'Africano'.

## 200 a.C.

### Bhagavad-Gita

La Bhagavad-Gita, testo sacro della religione indù, è uno dei grandi poemi epici indiani. Composta intorno al 200 a.C. e confluita nel Mahabharata, l’opera è incentrata sul dialogo tra Krishna e il guerriero Arjuna.

## 200 ca. a.C.

### Buddhismo Mahayana

Nasce in India la corrente del buddhismo Mahayana, una delle “diciotto scuole” del buddhismo primitivo, che concepisce il Buddha storico soltanto come una delle innumerevoli manifestazioni del Buddha spirituale. La tradizione Mahayana attribuisce grande importanza alla figura del Bodhisattva, il saggio che sceglie di rinviare il premio finale del nirvana, pur essendo pervenuto a una condizione di perfezione spirituale, per comunicare agli altri viventi la via della salvezza.

## 197 a.C. - d.C. 160

A Pergamo inizia la costruzione dell'Altare di Zeus
Nella città di Pergamo, per volere del re Eumene II iniziano i lavori per la costruzione dell'Altare dedicato a Zeus. Il basamento, oggi conservato a Berlino, ornato dal fregio rappresentante la Gigantomachia, regge su tre lati un portico colonnato al cui interno era collocato un fregio minore, raffigurante il mito di Telefo.

## 190 a.C. - 189 a.C.

### Battaglia di Magnesia

Prevalso a Roma il partito favorevole a portare la guerra contro Antioco III, re di Siria e Babilonia, il console Lucio Cornelio Scipione attraverso la Tracia entra in Asia Minore e sbaraglia l'esercito siriaco presso Magnesia, nella Lidia. Il re seleucide è costretto a subire l’onerosa pace di Apamea.

## 185 ca. a.C.

### Inizio della dinastia Sunga

Ucciso in una congiura di palazzo Brhadratha, ultimo sovrano della dinastia Maurya, Pushyamitra fonda la dinastia Sunga, che governerà l’India per oltre un secolo.

## 150 ca. a.C.

### Storie di Polibio

Polibio pubblica i primi libri delle Storie, opera in quaranta volumi di cui ci sono pervenuti completi solo i primi cinque. Con il suo grande affresco delle vicende di Roma dalla prima alla terza guerra punica, lo storico greco intendeva spiegare le cause dell’inarrestabile ascesa dell’impero romano. Al pari di Tucidide, Polibio è apprezzato per le sue doti di accuratezza e obiettività.

### Invenzione del calcestruzzo

I romani impiegano un nuovo materiale da costruzione, il calcestruzzo, un conglomerato a base di calce, pozzolana e frammenti di rocce, che permette la costruzione di archi, volte ed edifici di notevole altezza. L’impiego del calcestruzzo rappresenta una innovazione fondamentale nell’architettura.

## 149 a.C. - 146 a.C.

### Terza guerra punica

Roma, decisa a distruggere la potenza commerciale di Cartagine, dichiara una nuova guerra contro la città. Dopo tre anni di assedio Cartagine è prostrata: viene facilmente conquistata da Scipione Emiliano e il suo impero ridotto a provincia. La vittoria schiacciante di Roma ne consolida il dominio sul Mediterraneo occidentale.

## 140 a.C. - 87 a.C.

### Espansione dell'impero cinese sotto l'imperatore Wu-ti

Wu-ti, imperatore della dinastia Han, espande notevolmente i confini dell’impero cinese incorporando la Corea, la Mongolia, la parte meridionale della Manciuria ed estendendo il suo potere fino al Vietnam.

### Il confucianesimo diventa la principale scuola di pensiero in Cina

Il confucianesimo diventa l'ideologia ufficiale dello stato cinese durante la dinastia Han. Gli imperatori Han tendono a mettere in luce aspetti del confucianesimo che auspicano l'obbedienza dei sudditi; per volere dell'imperatore Wu-ti viene istituito un sistema educativo basato sulle dottrine di Confucio.

### 136 a.C. - 71 a.C.

### Guerre servili

Una serie di insurrezioni di schiavi tengono impegnata militarmente Roma nei suoi domini. Due grandi rivolte scoppiano in Sicilia, entrambe represse nel sangue. La terza e più importante ha luogo a Capua, dove il gladiatore trace Spartaco assume la testa di una grande insurrezione, stroncata dall’esercito di Pompeo e Crasso.

## 135 a.C. - 132 a.C.

### Rivolta degli schiavi in Sicilia

In Sicilia un gruppo di schiavi insorge contro i padroni romani, facendo scoppiare una guerra lunga tre anni che si conclude con la vittoria dei secondi sui primi nel 132 a.C. I romani scatenano contro i siciliani una feroce repressione, durante la quale circa 20.000 schiavi vengono crocifissi.

## 133 a.C. - 123 a.C.

### Le riforme dei Gracchi

Nell’intento di attuare una serie di riforme favorevoli al popolo romano, il tribuno della plebe Tiberio Sempronio Gracco impone una legge agraria che prevede la distribuzione ai cittadini nullatenenti delle terre del demanio pubblico (l'ager publicus) conquistate da Roma, eliminando un privilegio che fino a quel momento era stato appannaggio della sola aristocrazia. La sua politica viene continuata dal fratello Caio Sempronio, con la vendita del grano a prezzo ridotto e l’estensione della cittadinanza romana agli italici.

## 130 ca. a.C.

### Ipparco di Nicea e la teoria epiciclica

Ipparco di Nicea scopre la precessione degli equinozi e dà il definitivo assetto alla teoria epiciclica, con la quale la concezione geocentrica s'impone definitivamente su quella eliocentrica.

## 111 a.C. - 105 a.C.

### Guerra giugurtina

Allo scopo di imporre il proprio dominio nell'Africa settentrionale, Roma combatte una guerra in Numidia contro il re Giugurta. Dopo una serie di battaglie combattute dai consoli Quinto Cecilio Metello e Caio Mario, Giugurta viene sconfitto e condotto prigioniero a Roma dal generale Silla.

## 102 a.C.

### Battaglia di Aquae Sextiae

In Gallia il console romano Caio Mario affronta presso Aquae Sextiae, l'odierna Aix-en-Provence, i teutoni che si preparano a invadere l'Italia e li distrugge completamente, facendo prigioniero il loro re Teutobodo.

## 101 a.C.

### Battaglia dei Campi Raudii

Dopo aver invaso la Gallia, i cimbri valicano le Alpi al Brennero e si scontrano ai Campi Raudii, probabilmente nei pressi dell'attuale Vercelli, con l’esercito romano al comando del console Caio Mario che li sconfigge definitivamente. Il loro re Boiorige cade in combattimento.

## 100 a.C.

### Cultura mochica

La costruzione di grandi piramidi, centri politici e luoghi di sepoltura dell’aristocrazia, segna l’affermazione della cultura mochica, sviluppatasi tra il II secolo a.C. e il IX secolo d.C. in Ecuador e in Perù.

### Compaiono i primi ipocausti

Nelle città più settentrionali dell'impero romano vengono costruiti i primi impianti di riscaldamento ad aria calda, gli ipocausti, posti di solito sotto il pavimento, poggiati su appositi pilastrini.

### Apertura della Via della Seta

Aperta probabilmente sotto l'imperatore Wu-ti della dinastia Han, la via carovaniera che copre una distanza di oltre 6000 km fra la Cina e la Roma imperiale permette di trasportare e scambiare merci di lusso come sete e metalli preziosi, favorendo insieme gli scambi culturali e religiosi fra Oriente e Occidente.

### Venere di Milo

Capolavoro dell'arte ellenistica scolpita nell'isola di Milo, a sud-ovest delle Cicladi, la Venere rappresenta probabilmente Afrodite. Dopo quasi duemila anni di oblio verrà riportata alla luce nel 1820. Senza braccia, mai ricostituita nella sua posa originaria, ignoto anche il nome del suo autore, tutto concorre a mantenere un alone di mistero intorno a questa affascinante scultura.

## 90 a.C. - 88 a.C.

### Guerra sociale

Reclamata invano la cittadinanza romana, i popoli italici alleati di Roma, i socii, si sollevano proclamando uno stato indipendente. La Repubblica reprime definitivamente la ribellione con la conquista di Venosa da parte di Quinto Cecilio Metello e l'uccisione di Quinto Pompedio Silone, capo degli insorti. Con la concessione della cittadinanza romana alle città che si sottomettono, nasce per la prima volta in Italia uno stato unitario, premessa del futuro impero.

## 90 a.C.

### Legge Giulia

Le difficoltà dell’esercito romano nel fronteggiare le truppe italiche insorte contro Roma per ottenere il diritto di cittadinanza inducono il console Lucio Giulio Cesare a proporre una legge che avrebbe concesso la cittadinanza solo agli alleati italici che non si fossero ribellati.

## 88 a.C. - 86 a.C.

### Prima guerra civile romana

La rivalità a Roma fra il partito popolare di Caio Mario e quello aristocratico di Lucio Cornelio Silla degenera in guerra civile. Il vincitore Silla impone delle riforme costituzionali che annullano alcune delle conquiste della fazione democratica e restaurano il governo dell'oligarchia. Egli procede poi a repressioni sanguinose del partito popolare, contrastato da pochi tra i quali si distingue il giovane Caio Giulio Cesare.

## 88 a.C. - 63 a.C.

### Guerre mitridatiche

Al fine di contenere le mire espansionistiche del re del Ponto Mitridate VI, che costituiscono una minaccia per i domini romani in Asia Minore, Roma si trova coinvolta in una serie di guerre che interessano anche gli stati greci dell’Ellade. Dopo le prime vittorie del console Lucio Cornelio Silla, i romani invadono il Ponto e vengono respinti; successivamente Mitridate procede all’occupazione della Bitinia e viene definitivamente sconfitto da Pompeo Magno.

## 85 a.C.

### Si rafforza il potere del senato romano

Il senato romano acquista un considerevole potere. Ad esso spettano il controllo sulla politica estera, la supervisione sulle operazioni militari e la gestione delle finanze dello stato. Anche la vita dei cittadini è soggetta alla supervisione di questo organo, a sua volta sottoposto al controllo dei tribuni della plebe e di altri funzionari.

## 82 a.C. - 79 a.C.

### Dittatura di Silla

Lucio Cornelio Silla, capo del partito aristocratico, dopo la vittoria di porta Collina contro i seguaci di Caio Mario si fa proclamare dittatore con potere costituente, reprime duramente il partito popolare, rafforza i poteri del senato e limita quelli dei tribuni della plebe.

## 73 a.C. - 71 a.C.

### Rivolta di Spartaco

A Capua, nel 73 a.C., una ribellione di gladiatori e schiavi, capeggiata dal gladiatore trace Spartaco, si trasforma nella terza guerra servile, la più pesante per Roma. Dopo aver vinto l’esercito al comando del pretore Publio Valerio Glabro nella battaglia del Vesuvio, dopo due anni di resistenza l'armata ribelle viene sconfitta definitivamente.

## 70 a.C.

### Consolato di Pompeo e Crasso

A Roma, i generali Gneo Pompeo e Marco Licinio Crasso, accampatisi con i loro eserciti alle porte della città, si accordano e impongono la loro elezione al consolato, seppur privi dei requisiti necessari per esercitare la carica annuale. Essi pongono fine alla reazione conservatrice restaurando gran parte degli ordinamenti democratici aboliti da Silla, come quelli contrari all’ordine equestre o quelli che riguardavano i poteri dei tribuni.

## 68 ca. a.C.

### Il mitraismo giunge a Roma

Giunto a Roma con i prigionieri cilici di Pompeo, il mitraismo – religione persiana fondata sulla venerazione del dio Mitra – si diffonde rapidamente in Italia e nelle province romane come culto rivale del cristianesimo.

## 63 a.C.

### Cicerone diventa console

Uomo politico, oratore e letterato, Marco Tullio Cicerone raggiunge l’apice della sua carriera pubblica ottenendo la carica di console grazie all’appoggio dei patrizi, che diffidavano dell’altro aspirante Lucio Sergio Catilina.

### Congiura di Catilina

Il tentativo di colpo di stato di Catilina destabilizza la vita politica romana. Il console Marco Tullio Cicerone scopre la congiura e pronuncia contro Catilina le famose orazioni, le Catilinarie. In forza dei poteri conferitigli dal Senato, egli manda a morte alcuni dei congiurati, mentre Catilina, fuggito in Etruria, si mette a capo dei rivoltosi. Cadrà nella battaglia di Pistoia sconfitto da Marco Petreio, legato consolare.

## 60 a.C.

### Consolato di Cesare

Gli accordi del primo triumvirato permettono a Cesare di farsi eleggere console; in cambio egli appoggia Pompeo per la ratifica degli atti da lui compiuti in Asia e per le ricompense ai suoi veterani con donativi di terre e ne ottiene il sostegno per ottenere il comando militare nelle province della Gallia cisalpina e narbonese.

### Primo triumvirato

A Roma, i tre uomini politici più potenti del momento, Cesare, Pompeo e Crasso, le cui ambizioni politiche sono state finora avversate dal senato, con un accordo segreto di reciproco appoggio formano il cosiddetto triumvirato, cui si oppone fortemente Cicerone. È il primo segno della crisi delle istituzioni repubblicane.

## 58 a.C. - 50 a.C.

### Guerre galliche

Tra il 58 e il 51 a.C. Giulio Cesare conduce una vittoriosa campagna contro i galli, che accrescerà notevolmente il suo prestigio e la sua popolarità.

## 58 a.C.

### De Rerum Natura di Tito Lucrezio Caro

Tito Lucrezio Caro compone il suo capolavoro De rerum natura, poema didascalico in sei libri in cui esprime le dottrine epicuree riguardo al mondo e all'uomo. L'opera, in cui si condannano le credenze religiose e la paura della morte, ritenute entrambe causa di sofferenza, non ebbe molta fortuna durante il Medioevo ma fu molto apprezzata in tutti i secoli successivi.

## 52 a.C.

### Resa di Vercingetorige ad Alesia

In Gallia scoppia una sollevazione generale contro Roma sotto la guida di Vercingetorige, re degli arverni, che a Gergovia, l'odierna Clermont, proclama l'indipendenza dei galli. Dopo l'assedio di Alesia, non raggiunto dai rinforzi, nonostante avesse messo in difficoltà l’esercito romano al comando di Cesare, Vercingetorige finisce con l'arrendersi per ottenere condizioni di pace meno gravose per il suo popolo.

## 51 a.C.

### De republica di Cicerone

Cicerone pubblica il De republica. Dialogo immaginario tenuto nel circolo di Publio Scipione Emiliano, l’opera esamina le varie forme di governo, esaltando la tradizione repubblicana romana che individua nel consenso dei cittadini la fonte della legittimità del potere politico e delle leggi.

### Cleopatra diventa regina d'Egitto

Figlia di Tolomeo XII, Cleopatra diventa regina d’Egitto insieme al fratello Tolomeo XIII. Ultima dei tolomei a regnare sull’Egitto, sarà ricordata soprattutto per le sue relazioni sentimentali con Giulio Cesare e Marco Antonio.

## 43 a.C.

### Secondo triumvirato

Dopo aver chiesto invano al senato ricompense per i suoi legionari e l'elezione al consolato, Ottaviano marcia su Roma e costringe il senato a concedergli la carica. Avviate trattative segrete con Marco Antonio e Marco Emilio Lepido, comandante delle truppe della Gallia transalpina, forma con essi il secondo triumvirato, magistratura straordinaria con cui essi accentreranno nelle loro mani i più importanti poteri dello Stato.

## 42 a.C.

### Battaglia di Filippi

Nel corso della guerra civile che oppone cesariani a cesaricidi, Antonio e Ottaviano si spingono fino in Tracia e a Filippi affrontano e sbaragliano Marco Giunio Bruto e Cassio Caio Longino, che avevano capeggiato la congiura contro Cesare. Dopo la sconfitta, Bruto e Cassio si danno la morte.

### Bucoliche di Virgilio

Publio Virgilio Marone compone le Bucoliche, 10 egloghe in esametri scritte parte in forma lirico-narrativa, parte in forma di dialogo. Nell’opera, redatta in un periodo di guerra civile, dominano il paesaggio agreste e la natura che fanno da sfondo a una vita semplice e innocente.

## 02 settembre 31 a.C.

### Battaglia di Azio

La flotta di Antonio e Cleopatra viene sconfitta ad Azio da quella di Ottaviano, che diventa padrone incontrastato dell’impero romano.

## 29 a.C. - 19 a.C.

### Eneide di Virgilio

Virgilio consacra gli ultimi undici anni della sua vita alla composizione dell’Eneide, un lungo poema epico che narra i sette anni di pellegrinaggio di Enea dalla caduta di Troia alla vittoria militare in Italia, preludio della grandezza di Roma. Celebrazione della romanità, l’Eneide è considerato il capolavoro della poesia epica latina.

## 25 a.C.

### Petra diventa un importante centro commerciale

Situata all'incrocio delle più importanti rotte carovaniere dell'Arabia, dove merci provenienti dall'India e dall'Africa confluiscono nel loro viaggio verso l'Europa, la città di Petra acquista una notevole prosperità, che avrebbe mantenuto nel corso dei secoli successivi fino a quando non sarebbe stata soppiantata dalla rivale Palmira nel controllo dei traffici commerciali.

### Invenzione della ruota idraulica

Vitruvio nel De architectura descrive la ruota idraulica, impiegata per la macinazione del grano in Grecia e a Roma, e adottata in seguito nella maggior parte dell’Europa antica e medievale. Dalla ruota idraulica deriva la turbina.

## 23 a.C.

### Odi di Orazio

Quinto Orazio Flacco scrive le Odi, raccolta di versi in metro vario, in cui il più grande poeta dell’età aurea della letteratura latina celebra i temi dell’amicizia, dell’amore, della semplicità, del culto della bellezza e della caducità delle passioni terrene.

## 20 a.C.

### Andronico di Rodi cura l'edizione critica delle opere di Aristotele

Andronico di Rodi cura la prima edizione delle opere di scuola di Aristotele. A lui si deve in particolare la sistemazione, in un ordine giunto immutato fino ai nostri giorni, delle opere di “filosofia prima”:essendo organizzate in una raccolta posposta ai trattati di fisica, queste presero il titolo di Metafisica, dal greco metà ta physikà che significa appunto “successiva alla fisica”.

## 9 a.C.

### Inaugurazione dell'Ara Pacis Augustae

A Roma si inaugura, nel Campo Marzio, l'Ara Pacis Augustae, monumento edificato per celebrare la pace stabilita dall'imperatore Augusto dopo le campagne in Spagna e in Gallia, i cui rilievi illustrano miti romani ed esaltano la famiglia imperiale.

## 4 a.C. - d.C. 29 ca.

### Gesù di Nazareth

Nasce a Betlemme Gesù, figlio di Maria e Giuseppe, incarnazione del figlio di Dio secondo la dottrina cristiana. Il suo insegnamento, fondato sulla promessa di un riscatto per l’intera umanità e sulla resurrezione dei morti, segna una svolta nella storia dell’Occidente.

### Inizio dell'era cristiana

Data convenzionale dell’inizio dell’era cristiana o volgare. La data, fissata dalla riforma gregoriana nel 1582, assume come anno zero quello della nascita di Cristo, successivamente fissata tra l’8 e il 4 avanti l’era volgare.

## 2 - 8 ca.

### Metamorfosi di Ovidio

Publio Ovidio Nasone scrive Metamorfosi, poema epico-mitologico in cui si narra la storia del mondo dalle origini all'epoca di Giulio Cesare. Il grande poeta latino, le cui opere ritenute immorali furono bandite per ordine di Augusto, esercitò una grande influenza su scrittori e poeti dei secoli successivi.

## 9

### Battaglia di Teutoburgo

Numerose tribù germaniche organizzano una sollevazione contro i romani sotto il comando di Arminio, re dei cherusci; l'esercito del generale Publio Quintilio Varo, sorpreso nella Selva Ercinia, oggi di Teutoburgo, viene completamente massacrato. Il territorio fra Reno ed Elba è così nuovamente perduto.

## 14 - 68

### Dinastia Giulio-Claudia

I quattro imperatori romani che succedono ad Augusto appartengono alla Gens Giulio-Claudia, da lui costituita con l’adozione del figliastro Tiberio, suo successore. Tiberio, Claudio, Caligola e Nerone consolidano il potere imperiale a scapito del senato, ma sono vittime di incessanti guerre di successione.

## 17

### Campagne militari di Germanico

Dopo aver sottomesso le province germaniche, il generale romano Germanico, nipote dell'imperatore Tiberio, viene inviato nelle province orientali per ristabilire l'autorità romana e risolvere una disputa tra armeni e parti. Imposto sul trono d'Armenia un sovrano fedele a Roma, Germanico muore poco dopo.

## 20 ca.

### De medicina di Aulo Cornelio Celso

Aulo Cornelio Celso scrive un’opera enciclopedica, della quale resta il De medicina, compendio in otto volumi della scienza medica che, con gli scritti di Ippocrate e Galeno, costituisce il principale testo di medicina dell’antichità.

## 24

### Muore il geografo Strabone

Muore il geografo e storico greco Strabone, autore di una Geografia in 17 libri, la più importante descrizione a noi pervenuta del mondo conosciuto dagli antichi, ricca anche di notizie storiche ed etnografiche.

## 25 - 220

### Seconda dinastia Han

In Cina, dopo un periodo intermedio dominato dalla dinastia Xin, Liu Xiu restaura la dinastia Han, detta degli Han orientali o posteriori. L'impero conosce una certa stabilità politica e inizia un florido commercio con i barbari occidentali attraverso la Via della Seta. Nel II secolo d.C., rivolte popolari e rivalità tra caste al potere e sette religiose fanno di nuovo sprofondare nel caos l'impero, che verrà smembrato in tre regni perennemente in guerra tra loro.

## 30

### Paolo di Tarso si converte al cristianesimo

Giudeo della Cilicia di formazione farisaica ma giuridicamente cittadino romano, zelante persecutore dei cristiani, Paolo di Tarso si converte al cristianesimo sulla via da Gerusalemme a Damasco, iniziando poi un’intensa attività di missionario.

## 33

### Crocifissione di Gesù

Forma corrente di pena capitale, fra il VI secolo a.C. e il I secolo d.C. in uso anche presso i romani, la crocifissione diventa simbolo del sacrificio di Gesù Cristo, inchiodato sulla croce fra due ladroni sul Golgota a Gerusalemme, come riportano i quattro evangelisti Marco, Luca, Matteo e Giovanni nel Nuovo Testamento.

## 43 - 45

### Roma conquista la Britannia

Le legioni dell’imperatore Claudio sottomettono la Britannia, che diventa una provincia dell’impero romano. Intorno al 122 Adriano avvierà i lavori di costruzione di una fortificazione lunga 117 km, il cosiddetto “vallo di Adriano”, che definirà il confine settentrionale della provincia romana per i successivi duecento anni.

## 43

### Fondazione di Londra

Dopo la sua definitiva sottomissione per opera dell’imperatore Claudio, la Britannia viene proclamata provincia romana. All'incirca nello stesso anno i romani fondano Londinium, oggi Londra, eleggendola a capitale della provincia dell’impero.

## 46 ca. - 52 ca.

### Paolo di Tarso diffonde il cristianesimo

Paolo di Tarso diventa il primo teologo cristiano. Attraverso la sua intensa attività missionaria egli contribuisce in modo fondamentale alla diffusione del cristianesimo, fondando numerose comunità e venendo perciò definito “apostolo delle genti”. Secondo la tradizione, il giudeo Paolo si convertì alla fede cristiana dopo che Gesù gli apparve durante un viaggio da Gerusalemme a Damasco.

## 50 ca. - 150 ca.

### Nuovo Testamento

Viene ultimata la stesura del Nuovo Testamento. Testo fondamentale del cristianesimo, l’opera è composta da ventisette libri appartenenti a quattro generi: vangelo, atti, lettera e apocalisse.

## 50 ca.

### I maya usano un simbolo per lo zero

I Maya sono i primi ad adottare un simbolo per indicare lo zero – un piccolo ovale con un archetto al suo interno. Soltanto cinque secoli dopo, compare anche in India un simbolo analogo.

### I trattati scientifici di Erone di Alessandria

Il grande matematico e scienziato greco Erone di Alessandria scrive alcuni fondamentali trattati di geometria, meccanica e ottica e inventa una serie di dispositivi meccanici che lo renderanno famoso, tra i quali l’odometro, per misurare la lunghezza del percorso compiuto da un veicolo, la diottra, il primo strumento di livellamento, orologi ad acqua, e una rudimentale turbina a vapore detta eolipila.

## 60

### Satyricon di Petronio

Lo scrittore latino Petronio Arbitro, la cui vera identità non è mai stata stabilita con certezza, compone il Satyricon, di cui sono pervenuti solo due libri, magistrale ritratto in prosa e poesia della vita dell’alta società in epoca neroniana.

## 63

### Lettere a Lucilio di Seneca

Seneca scrive le Lettere a Lucilio. Composta da 124 lettere, l’opera raccoglie consigli e ammonimenti indirizzati all’amico Lucilio con l’obiettivo di condurlo sulla via della serenità e della libertà interiore, in accordo coi principi della filosofia stoica.

## 64

### Roma distrutta da un incendio

Un furioso incendio distrugge gran parte di Roma. L’imperatore Nerone attribuisce la responsabilità ai cristiani e scatena contro di loro una violenta persecuzione.

### Crocifissione di Pietro

L’apostolo Pietro è crocifisso a Roma durante le persecuzioni neroniane. Primo vescovo della Chiesa, figura complessa e tormentata, Pietro è il capo riconosciuto della prima comunità cristiana. La dottrina del suo primato si fonda direttamente su un passo del Vangelo di Matteo (16:18-20): “Tu sei Pietro e su questa pietra edificherò la mia chiesa e le porte degli inferi non prevarranno contro di essa. A te darò le chiavi del regno dei cieli, e tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli”.

### Inizia la costruzione della Domus Aurea

Dopo l'incendio di Roma, per volontà di Nerone inizia la costruzione di una nuova residenza imperiale, la Domus Aurea. Il complesso, costituito da edifici e parchi è considerato una delle più importanti opere urbanistiche della storia romana. L'area, estesa per 80 ettari, sarà in seguito occupata da altre costruzioni, tra le quali il Colosseo e le terme di Traiano.

## 65

### Congiura dei Pisoni

Viene scoperta e sventata a Roma una congiura contro l'imperatore Nerone, organizzata da Caio Calpurnio Pisone, poi costretto a suicidarsi. La durissima repressione si accanisce anche contro gli intellettuali: sono parimenti costretti al suicidio il filosofo Lucio Anneo Seneca e il poeta Marco Anneo Lucano, mentre è mandato in esilio lo stoico Caio Musonio Rufo.

## 66 - 70

### Rivolta antiromana in Giudea

L’oppressiva politica fiscale attuata in Giudea dal procuratore Gessio Floro, scatena una rivolta antiromana organizzata da Menahem, capo degli zeloti, che si conclude con il massacro della guarnigione romana di Gerusalemme e l’occupazione del Tempio, distrutto poi dalle truppe romane nel 70. Gli zeloti riorganizzano l’ultima resistenza nella fortezza di Masada dove, pur di non arrendersi, alla fine si suicideranno in massa.

## 69 - 96

### Dinastia Flavia

Fondata da Vespasiano, la dinastia Flavia succede alla dinastia Giulio-Claudia al governo dell’impero. Gli imperatori Flavi Vespasiano, Tito e Domiziano, più che all’espansione territoriale si impegnano a riorganizzare le finanze e l’esercito e a riportare la stabilità nell'impero dopo un periodo turbolento, consolidando le frontiere e valorizzando le province.

## 69

### Vespasiano imperatore di Roma

Con Vespasiano ha inizio la dinastia flavia, che governerà Roma fino al 96. I Flavi introducono riforme volte al rafforzamento dello stato, annettono all’impero la regione tra il Danubio e il Reno, i cosiddetti Agri decumates, e completano la conquista della Britannia. Durante il loro regno vengono realizzate numerose opere pubbliche, tra cui il Colosseo.

## 70

### I romani distruggono il tempio di Gerusalemme

Distrutto una prima volta dai babilonesi nel 587 a.C. e ricostruito dagli ebrei tornati dall’esilio di Babilonia, il tempio di Gerusalemme viene nuovamente distrutto da Tito in seguito a una ribellione contro le autorità romane.

## 79

### Eruzione del Vesuvio

Il Vesuvio riprende la sua attività e distrugge con un'eruzione Pompei, Ercolano e Stabia seppellendole sotto metri di cenere, fango vulcanico e lapilli. Il comandante della flotta di Miseno, Plinio il Vecchio, morirà nel tentativo di soccorrere le popolazioni colpite dall'eruzione, che verrà poi descritta dal nipote Plinio il Giovane.

## 80

### Inaugurazione dell'Anfiteatro Flavio a Roma

L’imperatore Tito inaugura a Roma l'anfiteatro Flavio, meglio noto come Colosseo, fatto erigere da Vespasiano a partire dal 75 d.C. Edificato per ospitare i combattimenti fra gladiatori e le lotte tra uomini e animali feroci, ma anche, secondo una tradizione da molti considerata infondata, luogo del martirio di molti cristiani, l'anfiteatro poteva accogliere circa 50.000 spettatori distribuiti in tre ordini di gradinate.

## 86 - 102

### Epigrammi di Marziale

Il poeta latino Marco Valerio Marziale pubblica i 14 libri degli Epigrammi, un'opera che consiste di oltre 1500 composizioni brevi redatte in varie forme metriche. I versi di Marziale offrono uno spaccato colorito e vivace, talvolta ironico, della Roma imperiale.

## 90

### Epitteto viene esiliato

Esiliato dall’Italia insieme a molti altri filosofi, Epitteto ripara a Nicopoli, nell’Epiro, dove fonda la sua scuola. Il suo insegnamento, che fonde la cosmologia stoica con la dottrina morale dei cinici, sarà raccolto dal suo allievo Arriano di Nicomedia nelle Diatribe e nel Manuale.

## 95

### Apocalisse di Giovanni

Giovanni scrive l’Apocalisse, ultimo libro del Nuovo Testamento. Ricca di elementi allegorici, l’opera è una grandiosa teologia della storia che invita i fedeli a “perseverare” in attesa della manifestazione ultima del senso della vicenda umana.

### Institutio oratoria di Quintiliano

La Institutio oratoria di Quintiliano, composta in dodici libri intorno al 95 d.C., costituisce il più vasto e articolato trattato di retorica di tutta l’antichità. Riscoperta in parte dai filosofi della scuola di Chartres e in modo integrale dall’umanista Poggio Bracciolini, l’opera ha continuato a essere un modello di teorizzazione retorica anche dopo il Rinascimento.

## 96 - 192

### Pax romana

I due primi secoli dell'impero romano corrispondono all'apogeo della sua potenza. L’autorità sulle province e il potere militare sono in grado di assicurare un periodo di pace e prosperità in un territorio che si estende su tutto il Mediterraneo, l'Asia Minore e la quasi totalità dell'Europa occidentale. I popoli sottomessi adottano la cultura e le istituzioni di Roma e ovunque vengono fondate città romane. Nonostante la continua minaccia alle frontiere, l'impero resta stabile fino alle prime invasioni barbariche.

## 98 - 117

### Impero di Traiano

Designato da Nerva alla successione, Traiano sale al potere. Durante il suo regno l’impero raggiungerà la massima espansione territoriale.

## 100 ca. - 300 ca.

### Gnosticismo

Fiorisce lo gnosticismo, corrente religiosa considerata la maggiore tendenza eretica della storia del cristianesimo. Dottrina sincretistica fondata su un rigido dualismo, il pensiero gnostico riserva solo a pochi iniziati l’accesso alla conoscenza e quindi alla salvazione dell’anima imprigionata nel corpo.

## 100 ca.

### Il buddhismo si diffonde in Cina

Intorno al I secolo d.C., attraverso le principali rotte commerciali, il buddhismo si diffonde rapidamente in Cina. Oggetto di violenta persecuzione intorno al IX secolo, subirà un deciso declino con la diffusione del neoconfucianesimo.

### Gli architetti romani inventano la volta a botte

Gli architetti romani inventano una tecnica che permette di unire più archi, creando in tal modo la cosiddetta volta a botte, di forma semicilindrica. Una rotazione di 180 gradi dell’arco sul proprio asse porterà in seguito alla creazione della cupola.

### Vite parallele di Plutarco

Plutarco compone le biografie di eminenti personaggi greci e romani, raccolte nel suo capolavoro Vite parallele. L'opera del letterato e filosofo greco godrà di molta fortuna presso i posteri, soprattutto per lo stile semplice, quasi romanzesco e ricco di aneddoti con cui tratta la materia.

## 101 - 106

### Guerre daciche

Dopo la pace stipulata nell'88 tra l'imperatore Domiziano e il re dei daci Decebalo, la cui potenza costituiva una costante minaccia per le province romane della Macedonia e della Mesia, la Dacia viene conquistata e ridotta a provincia da Traiano nel corso di due sanguinose campagne militari.

## 101 - 107

### Viene eretta la Colonna Traiana

Per celebrare la vittoria dell'imperatore Marco Ulpio Traiano sui daci, viene eretto nel foro uno dei monumenti più originali dell'arte romana, la Colonna Traiana, detta anche coclide, perché su di essa si sviluppa un fregio a spirale con la narrazione figurata a rilievo delle due guerre, illustrate analiticamente nei vari episodi secondo lo stile detto continuo.

## 105

### Invenzione della carta

Ts’ai Lun, un eunuco della corte cinese dell’imperatore Ho Ti, fabbrica per la prima volta la carta, impiegando corteccia di gelso e uno stampo di bambù.

## 110 - 135

### Inizia la costruzione della Villa di Adriano

L'imperatore Publio Elio Adriano dà inizio alla costruzione della sua grandiosa villa nei pressi di Tivoli, complesso architettonico di grande importanza storica e artistica le cui magnifiche decorazioni testimoniano la passione dell’imperatore per l’arte e la cultura greca e orientale.

## 117 - 138

### Impero di Adriano

Alla morte di Traiano, Adriano viene proclamato imperatore dall’esercito. Uomo colto e avventuroso, favorisce lo sviluppo delle arti e visita tutte le province dell’impero.

## 118 - 128

### Costruzione del Pantheon a Roma

L’imperatore Adriano fa costruire il Pantheon sul sito in cui già sorgeva un tempio di dimensioni più piccole. L’edificio è un capolavoro di ingegneria: solo nel XX secolo sarebbe stata costruita in Europa una cupola in cemento di dimensioni simili. Il perfetto emisfero della volta rappresenta l’armonia con il mondo naturale.

## 122

### Inizia la costruzione del Vallo di Adriano

L'imperatore Adriano abbandona la politica di espansione territoriale che aveva caratterizzato il regno del suo predecessore Traiano. Per consolidare i confini dell’impero, minacciati dalle invasioni di tribù barbare, fa costruire una serie di fortificazioni, fra cui il Vallo in Britannia, nell'attuale Scozia, per difendere la provincia romana dalle incursioni dei pitti.

## 131 - 135

### Rivolta giudaica di Bar Kokeba

Sotto la guida di Simon Bar Kokeba scoppia la rivolta giudaica contro la politica di romanizzazione della Giudea voluta dall’imperatore Adriano. La rivolta sarà domata nel 135 dalle truppe di Giulio Severo.

## 131

### Editto perpetuo di Adriano

L'imperatore Adriano emana l'Editto perpetuo, redatto dal giureconsulto Salvio Giuliano, una delle prime raccolte di leggi codificate volte anche allo snellimento dell’apparato burocratico dello stato.

## 132

### Invenzione del sismografo

Il matematico, astronomo e geografo cinese Zhang Heng costruisce un apparecchio formato da un pesante pendolo in grado di muoversi alla più piccola vibrazione del terreno. Il movimento del pendolo aziona una leva, che provoca la caduta di una biglia in bronzo. È l’antenato del moderno sismografo.

## 138 - 192

### Dinastia degli Antonini

La dinastia degli Antonini regna nel lungo periodo che corrisponde alla cosiddetta 'Pax romana', un periodo di pace, sviluppo e prosperità economica. Sotto gli imperatori Antonino Pio, Marco Aurelio e Lucio Vero l'impero conosce la sua massima estensione territoriale, in una condizione di ordine, stabilità e accorta amministrazione.

## 140

### Almagesto di Tolomeo

Tolomeo compone l’Almagesto, grandiosa sintesi del sapere astronomico dell’antichità. L’opera, incentrata su una concezione geocentrica dell’universo, dominerà incontrastata l’astronomia fino all’avvento della teoria copernicana nella prima metà del XVI secolo.

## 150

### Primi spostamenti dei goti

Iniziano gli spostamenti verso sud delle popolazioni germaniche stanziate nella pianura sarmatica. I goti si attestano nella regione alla foce della Vistola già intorno al I secolo, per poi occupare i territori compresi tra la Vistola, i Carpazi e il Don, premendo sempre di più contro il limes romano, la linea di difesa lungo i confini del Reno e del Danubio.

## 161 ca. - 180 ca.

### Ricordi di Marco Aurelio

Marco Aurelio scrive i Ricordi. Raccolta di riflessioni e precetti morali ispirata alla filosofia stoica, l’opera affida all’interiorità dell’uomo il compito di andare oltre l’apparente vanità del tutto, per armonizzarsi con il logos divino che pervade il cosmo.

## 167

### Prima invasione barbarica

Varcato il Danubio, le popolazioni germaniche dei quadi e dei marcomanni attraversano la Rezia, il Norico e la Pannonia, scendono a sud delle Alpi e assediano Aquileia. È la prima invasione barbarica, fermata dagli imperatori Marco Aurelio e Lucio Vero che per circa un decennio combatteranno contro i germani sul fronte settentrionale.

## 175 ca.

### Gli insegnamenti di Confucio sono incisi nella pietra

A Cai Yong, noto calligrafo cinese, viene affidato il compito di stilare una nuova e accurata edizione delle opere attribuite al filosofo Confucio. Per questo lavoro monumentale egli si avvale di un gruppo di allievi che incidono le massime confuciane nella pietra, perché siano tramandate nei secoli.

## 180 ca.

### Methodus medendi di Galeno

Galeno scrive l’opera Methodus Medendi nella quale, in quattordici volumi, riassume la sua scienza medica e la sua concezione dei sistemi corporei. Gli insegnamenti di Galeno esercitano per secoli la loro influenza sulla scienza medica.

### Teotihuacán domina i commerci dell'America centrale

Teotihuacán domina le rotte commerciali che attraversano tutta l'America centrale, scambiando manufatti, ossidiana e prodotti agricoli. La capitale dei toltechi conosce uno straordinario sviluppo e arriva a contare una popolazione di circa 200.000 abitanti.

### Adversus haereses di Ireneo

Ireneo scrive l’Adversus haereses, il più antico trattato di confutazione degli eretici della tradizione cristiana. L’opera, incentrata sul concetto di tradizione apostolica, afferma con vigore il primato della Chiesa di Roma.

## 190

### La Bibbia tradotta in latino

Viene redatta la prima traduzione latina della Bibbia, eseguita probabilmente presso una comunità cristiana dell'Africa.

## 192 - 1470

### Regno Champa

Alla fine del II secolo, la popolazione dei chams fonda il regno Champa, il cui territorio corrispondeva alle regioni meridionali degli attuali Vietnam e Cambogia. Nel V secolo viene unificato dal sovrano Bhadravarman e quindi invaso dai cinesi. Tornato indipendente, dal VII al IX secolo il regno prospera anche grazie ai fiorenti commerci con l'India, il mondo musulmano e la Cina. Minacciato dai khmer e dai vietnamiti, nel XV secolo cade definitivamente sotto il dominio del Vietnam.

## 197

### Apologeticus di Tertulliano

Tertulliano compone l’Apologeticus, appassionata difesa dei valori della cristianità contro le accuse di disprezzo dello stato e della sua religione mosse da parte pagana.

## 199

### Inizia la costruzione di catacombe cristiane a Roma

Si sviluppa la costruzione delle catacombe cristiane nell'area suburbana di Roma. La deposizione dei defunti vi avviene di solito in loculi scavati nelle pareti di gallerie o in ambienti più ampi quali gli arcosoli e i cubicoli o cripte. Contrariamente alla tradizione, le catacombe non saranno mai usate come luogo di riunioni non pertinenti a cerimonie funebri.

## 200

### Trattati di medicina ayurvedica

In India viene compilata una serie di trattati sulle varie branche della medicina, per mettere in grado medici e studenti di imparare i principi di base della medicina ayurvedica.

### Nagarjuna fonda la scuola Madhyamika

Nagarjuna fonda la scuola di Madhyamika. Fondamento del pensiero filosofico del buddhismo Mahayana, mira alla confutazione delle altre scuole di pensiero, senza però concepire un pensiero positivo.

### Rabbi Giuda codifica la Mishnah

Dopo numerose e incomplete codificazioni dei secoli precedenti, la Mishnah, raccolta della legge orale dell’Antico Testamento, viene redatta in forma definitiva da rabbi Giuda.

## 210 ca.

### I cinesi inventano la carriola

I cinesi inventano la carriola, mezzo di trasporto di masserizie, pietre, cibarie che si basa sul principio della leva.

## 212

### Caracalla promulga la Constitutio antoniniana

Per accrescere il consenso al suo governo ed estendere il prelievo fiscale, l'imperatore romano Caracalla promulga un atto, la Constitutio antoniniana, che estende a tutti gli uomini liberi dell'impero la cittadinanza romana, legalizzando così la parità tra cittadini e provinciali.

## 220 ca.

### Supremazia di Tikal

Sviluppatasi da un insediamento contadino, intorno al I secolo Tikal diventa uno dei più importanti centri religiosi, nonché la più grande città-stato della civiltà Maya.

## 220 - 316

### Periodo dei Tre Regni in Cina

Con l'abdicazione dell'imperatore Hsien-Ti cade la dinastia Han. L'impero cinese viene suddiviso in tre regni: a nord il regno dominato dalla dinastia Wei, a sud quello della dinastia Wu, a sud-ovest il regno retto dalla dinastia Shu Han. I tre regni si combattono per la supremazia e in alcuni periodi prevale la dinastia Wei che riunisce sotto il proprio regno il Nord e il Sud della Cina.

## 224 - 636

### Dinastia sasanide

Fondata da Ardashir I, la dinastia sasanide raggiungerà la sua massima espansione durante il regno di Shapur I. I Sasanidi regneranno sulla Persia fino al 636.

## 240 ca.

### Mani fonda una nuova religione

Principe persiano, Mani fonda una religione basata sul netto dualismo tra i principi del bene – il regno della Luce governato da Dio – e quelli del male – il regno delle Tenebre governato da Satana–. Diffusosi rapidamente dall’impero romano fino in Estremo Oriente, il Manicheismo verrà duramente avversato dai teologi cristiani.

## 245

### Plotino apre a Roma la scuola neoplatonica

Plotino di Licopoli, filosofo e massimo esponente del neoplatonismo, si trasferisce a Roma dove fonda una scuola. La dottrina neoplatonica eserciterà un notevole influsso sui pensatori cristiani e sugli umanisti.

## 250 ca. - 350 ca.

### Nascita del monachesimo cristiano

Nelle regioni desertiche dell'Asia sudoccidentale e dell'Africa si diffondono centri di vita religiosa. Centinaia di monaci cristiani fuggono dal mondo per ritirarsi in ascesi nel deserto, in eremitaggio o accompagnati da discepoli. Queste comunità monastiche diventano anche luoghi di insegnamento e di cultura.

## 250

### Costruzione del tempio di Ise in Giappone

La costruzione del tempio scintoista di Ise, principale luogo di culto della famiglia reale giapponese, risale al III secolo d.C. Ogni vent’anni una replica esatta sostituisce quella precedente: il tempio mantiene pertanto intatte con straordinaria accuratezza le caratteristiche dell’architettura giapponese dell’epoca.

### Enneadi di Plotino

Plotino compone le Enneadi, vertice del pensiero neoplatonico. Al centro dei trattati, che saranno raccolti e pubblicati dal suo allievo Porfirio, stanno il concetto di Uno, principio assolutamente trascendente, e la dialettica tra anima cosmica e anima umana, figura dell’unità e armonia del tutto.

## 257

### Editto di Valeriano contro i cristiani

L’imperatore Publio Licinio Valeriano emana un editto contro i cristiani, che dà inizio a quella che è tradizionalmente considerata l'ottava persecuzione. Ai cristiani viene fatto divieto di frequentare le catacombe: lo stesso papa Sisto II sarà arrestato e ucciso nel 258 nella catacomba di Callisto sulla Via Appia.

## 260

### Shapur I sconfigge Valeriano

Con la cattura dell’imperatore Valeriano e l’occupazione di Mesopotamia, Siria e Cappadocia, Shapur I assesta un duro colpo alla stabilità dell’impero romano.

## 269 ca. - 272

### Zenobia occupa Siria ed Egitto

Zenobia, regina di Palmira, estende il suo dominio su Siria ed Egitto. Nel 272 sarà sconfitta dall’esercito dell’imperatore Aureliano.

## 274

### Aureliano istituisce la festa del Sole Invitto

Devoto al culto mitraico, l’imperatore Lucio Domizio Aureliano fa erigere un tempio dedicato al Sol Invictus, somma divinità protettrice dell'impero, istituendone la celebrazione festiva il 25 dicembre, data vicina al solstizio d'inverno. Questa festa sarà trasformata più tardi in solennità cristiana.

## 284 - 305

### Impero di Diocleziano

Dopo decenni di agitazioni politiche, l’ascesa al potere di Diocleziano imprime un decisivo cambiamento alla struttura amministrativa dell’impero romano. La divisione dei territori, l’istituzione della tetrarchia, il tentativo di riforma fiscale porteranno a una maggiore governabilità dell’impero, accrescendo però nel contempo il potere assolutistico dell’imperatore.

## 300

### Apogeo del regno di Axum

Fondato secondo la tradizione copta da re Salomone e dalla regina di Saba, il regno di Axum, in Etiopia, viene governato dalla dinastia dei Salomonidi. Crocevia commerciale, conosce una grande prosperità grazie anche ai contatti con il mondo greco-romano e l'India. Nel IV secolo viene introdotto il cristianesimo e Axum diventerà un importante centro religioso monofisita. Nei secoli successivi il regno, insidiato dall'avanzata musulmana, declinerà progressivamente.

### Antonio primo eremita

L’egiziano Antonio si ritira nel deserto della Tebaide per cercare la perfezione dell'anima, diventando il primo modello di eremita o anacoreta diffusosi successivamente in Oriente, soprattutto in Siria e Palestina e poi in Occidente. Proclamato santo, è ritenuto il fondatore del monachesimo cristiano.

## 25 dicembre 300

### Il Natale diventa festa cristiana

A Roma, per la prima volta, la festività dedicata al Sole Invitto e istituita dall'imperatore Aureliano nel 274 viene celebrata come festività cristiana, a commemorazione della nascita di Gesù a Betlemme.

## 300 - 900

### Periodo classico della civiltà maya

I secoli che vanno dal 300 d.C. al 900 d.C., conosciuti come periodo classico, vedono uno sviluppo pressoché uniforme della civiltà maya, che bene si esplica ad esempio nella costruzione dei grandi centri cerimoniali a Palenque, Tikal e Copán.

## 301

### Diocleziano stabilisce un calmiere per prezzi e salari

L'imperatore Diocleziano stabilisce un calmiere per prezzi e salari nel tentativo di risanare la crisi economica in cui versa l'impero. Roma, con il suo porto di Ostia, è giunta a dominare i commerci nel Mediterraneo; manufatti dalla Britannia vengono scambiati con merci dalla Germania e cereali dall'Egitto, e si importano sete dalla Cina.

## 303

### Origene rettore della scuola catechetica di Alessandria

Origene viene nominato rettore della scuola catechetica di Alessandria d’Egitto, sua città natale, dove fonda e dirige anche la prestigiosa scuola di teologia nota come Didaskaleion. Il suo insegnamento, fondato su un’esegesi simbolica dei testi sacri, segna in modo determinante la storia del pensiero cristiano, in particolare della Chiesa orientale.

## 306 - 337

### Impero di Costantino il Grande

Alla morte del padre Costanzo Cloro, Costantino viene proclamato imperatore. Solo nel 324, dopo una lunga lotta con gli altri pretendenti al trono, riuscirà a unificare l’impero romano. Convertitosi al cristianesimo, emana l’editto di Milano, ponendo fine alle persecuzioni contro i cristiani. Nel 326 fonda Costantinopoli, trasferendovi la capitale dell’impero.

## 312

### Conversione di Costantino

All'inizio del IV secolo, il cristianesimo si è sviluppato a tal punto da diventare urgente il suo riconoscimento ufficiale. Primo imperatore romano a convertirsi, Costantino mette fine alle persecuzioni contro i cristiani, accordando loro libertà di culto con l’editto di Milano. Nel 380, il cristianesimo diventa la religione ufficiale e unica dell'impero romano.

## 02 agosto 312 ca.

### Battaglia di Ponte Milvio

La battaglia di Ponte Milvio segna la vittoria di Costantino su Massenzio. Secondo la leggenda, alla vigilia della battaglia a Costantino sarebbe apparsa una croce e la scritta “In hoc signo vinces” (In questo segno vincerai).

## 313

### Costantino emana l'editto di Milano

L’editto di Milano, emanato da Costantino I il Grande, riconosce la libertà di culto ai cristiani e pone le basi per il successivo sviluppo del cattolicesimo.

## 319

### Inizia la controversia ariana

Il prete alessandrino Ario, negando gli attributi divini di Cristo, dà inizio alla cosiddetta controversia ariana. La sua dottrina sarà condannata come eretica dal concilio di Nicea nel 325 e diventerà oggetto di una lunga disputa durata fino al 381, quando il primo concilio di Costantinopoli ribadirà il credo niceno.

## 320

### Inizia la costruzione di San Pietro

Con l’interramento della necropoli che comprendeva la sepoltura di san Pietro, iniziano i lavori di edificazione della basilica a croce latina che sarà consacrata da papa Silvestro I nel 326. Soggetta a varie aggiunte e modifiche nel corso dei secoli, la basilica verrà demolita a partire dal 1452 per far posto all’edificio attuale.

### 320 - 540 ca.

### Impero Gupta

Chandragupta I, sovrano del regno di Magadha, fonda l’impero Gupta, che agli inizi del IV secolo controllerà gran parte dell’India centro-settentrionale. L’incursione degli unni bianchi alla fine del V secolo provocherà la rapida decadenza dell’impero.

## 321

### Costantino istituisce il riposo domenicale

L'imperatore Costantino istituisce per legge la domenica come giorno di riposo consacrato unicamente al servizio di Dio, con la proibizione del lavoro manuale e dell’amministrazione della giustizia.

## 325

### Primo concilio di Nicea

Per risolvere la controversia sulla natura di Cristo, nel 325 l’imperatore Costantino I convoca a Nicea il primo concilio ecumenico, che si concluderà nello stesso anno con la condanna dell’arianesimo.

## 326

### Fondazione di Costantinopoli

Dopo aver sconfitto Massenzio nel 312 e Licinio nel 324, Costantino I il Grande si impone come unico imperatore. Nel 326 trasferisce la capitale dell’impero romano a Bisanzio, ribattezzandola Costantinopoli.

## 330 - 1453

### Impero bizantino

Nato sui territori orientali dell’impero romano, l’impero bizantino rappresenta la continuità della tradizione romana dal crollo dell’impero d’occidente, avvenuto nel 476, fino alla caduta in mano turca nel 1453. Alla prima fase di consolidamento, realizzata grazie all’intesa tra stato e chiesa, a un solido apparato burocratico e a un’avanzata organizzazione militare, seguirà il declino causato dalle incursioni dei crociati, dall’emergere della potenza normanna e dall’avanzata turca.

## 350

### Ulfila traduce la Bibbia in gotico

Il vescovo goto Ulfila traduce la Bibbia dal greco in gotico, permettendo così la diffusione della dottrina cristiana tra le popolazioni germaniche. Il suo testo è il documento più antico e importante di lingua germanica a noi pervenuto, prezioso per lo studio delle origini della letteratura tedesca.

## 374

### Ambrogio vescovo di Milano

Funzionario imperiale, dopo essersi battezzato Ambrogio viene nominato vescovo di Milano per acclamatio, ovvero con il consenso collettivo della popolazione. Forte oppositore dell’eresia ariana, avrà un ruolo fondamentale nella conversione di sant’Agostino.

## 375

### I barbari ai confini orientali dell'impero romano

Al confine orientale dell’impero romano hanno inizio grandi spostamenti di popolazioni barbariche. Sotto la pressione degli unni di origine asiatica, i goti, provenienti dalla Scandinavia, entreranno presto in contatto con i romani.

## 09 agosto 378 ca.

### Battaglia di Adrianopoli

I visigoti sconfiggono ad Adrianopoli, nella Tracia, l’esercito di Flavio Valente, imperatore romano d’Oriente, che trova la morte nello scontro. La battaglia segna la prima sconfitta dei romani all’interno dei confini dell’impero.

## 380

### Editto di Tessalonica

L'imperatore d'Oriente Teodosio I, con l'editto di Tessalonica, firmato anche dall'imperatore d'Occidente Graziano, dichiara il cristianesimo religione ufficiale dell'impero e proibisce i culti pagani. Contro gli eretici, egli esige da tutti i cristiani la confessione di fede conforme alle deliberazioni del concilio di Nicea.

## 381

### Primo concilio di Costantinopoli

A Costantinopoli viene convocato il secondo concilio ecumenico, che come il precedente concilio di Nicea condanna l'eresia ariana. Tra i due concili si viene definendo il 'simbolo niceno-costantinopolitano', più noto come il Credo.

## 385

### Vulgata di Gerolamo

Gerolamo traduce dall’ebraico in latino l’Antico Testamento, testo definito Vulgata (da vulgata editio, o edizione divulgata) per l’ampia diffusione che conobbe durante il Medioevo. In precedenza il santo – padre e dottore della Chiesa – aveva, su commissione di papa Damaso I, sottoposto a revisione una preesistente versione latina del Nuovo Testamento. La Vulgata di san Gerolamo sarebbe stata dichiarata autentica dal concilio di Trento nel 1546 e considerata per secoli la versione ufficiale della Bibbia della Chiesa cattolica.

## 395

### Scissione dell'Impero romano

Alla morte di Teodosio, l’impero romano viene diviso in due parti, quella orientale e quella occidentale, assegnate rispettivamente ai suoi due figli Arcadio e Onorio.

## 400 ca. - 500 ca.

### Compilazione del Talmud

Viene ultimata la compilazione del Talmud babilonese. Capolavoro della letteratura rabbinica, insieme con il Talmud palestinese, l’opera contiene la legge orale, intesa come complemento e commento alla Torah.

## 400 ca. - 476

### Invasioni barbariche

Agli inizi del V secolo numerose orde barbariche, provenienti dall'Europa orientale, invadono l'impero romano. Il fenomeno migratorio inizia con la calata dei visigoti, che arrivano a saccheggiare Roma nel 410 e si stanziano poi nella Gallia meridionale; degli unni, che invadono la Gallia e, seppur sconfitti dai romani ai Campi Catalaunici, giungono fino alla Pianura Padana; e dei vandali che, conquistata Africa del Nord, Sicilia, Sardegna e Corsica, invadono Roma, assestando il colpo finale all’agonizzante impero d’Occidente che crollerà definitivamente nel 476, e aprendo la strada alla progressiva costituzione dei regni romano-barbarici.

## 400

### Confessioni di Agostino

Agostino scrive le Confessioni, uno dei testi fondamentali della cultura cristiana. Ricca di invenzioni letterarie, l’opera esplora in chiave autobiografica i temi della memoria e del tempo.
400 ca.
Shakuntala di Kalidasa
Kalidasa compone il dramma Shakuntala, storia d’amore a carattere epico. Considerato il più importante autore drammatico della letteratura sanscrita, Kalidasa si distingue per una straordinaria eleganza e potenza espressiva, e per la sua peculiare abilità nel ritrarre la natura e nel caratterizzare i personaggi.

### Shaktismo

Fondata sul culto del Shakti, considerato il principio assoluto e spesso impersonata dalla divinità madre, la corrente induista dello shaktismo si diffonde in India a partire dal V secolo d.C.

### agosto 410

Sacco di Roma
I visigoti di Alarico occupano e saccheggiano Roma. L’impero romano d’Occidente non è ormai più in grado di contenere l’offensiva delle popolazioni barbariche, che nel corso di pochi decenni assumeranno il controllo politico e militare del territorio imperiale.

## 411

### Inizia la controversia pelagiana

Il monaco e teologo inglese Pelagio predica un ideale di vita ascetica e morale contro il rilassamento del cristianesimo. Le sue tesi, incentrate sul libero arbitrio dell'uomo nell’adempiere ai comandamenti di Dio e che negano perciò il peccato originale, diedero origine a un movimento teologico ereticale, diffusosi in Italia, in Africa e in Palestina, e condannato dal concilio di Cartagine del 418.

## 419 - 711

### Regno visigoto di Spagna

Sconfitti a Vouillé dai franchi guidati da Clodoveo I e respinti in Spagna, i visigoti costituiscono un nuovo regno con capitale a Toledo, ampliato in seguito con i territori corrispondenti all’odierna Galizia sottratti agli svevi. Il regno visigoto da questo momento si avvierà al declino, soccombendo alla conquista araba e confinandosi nella regione delle Asturie.

## 425

### Memorie della sorgente dei fiori di pesco di Tao Qian

Tao Qian compone nella primo quarto del V secolo il racconto Memorie della sorgente dei fiori di pesco, uno dei più antichi esempi di novellistica cinese. Tao Qian è considerato tra i più grandi poeti e prosatori del medioevo cinese.

## 429

### Invasione dei vandali in Africa

Sospinti dall’avanzata degli unni, i vandali di Genserico, dopo aver attraversato la Spagna, invadono il Nord Africa. Stabilita la capitale a Cartagine, Genserico si lancia alla conquista dell’Oriente, scontrandosi con Bisanzio.

## 431

### Concilio di Efeso

L'imperatore d'Oriente Teodosio II e quello d'Occidente Valentiniano III convocano in Asia Minore il terzo concilio ecumenico, nel quale viene condannato il nestorianesimo, eresia che nega l'unione sostanziale delle due nature umana e divina di Cristo e di conseguenza che Maria venga considerata 'madre di Dio'.

## 432 ca. - 463

### San Patrizio evangelizza l'Irlanda

Scampato ai pirati irlandesi che lo avevano rapito a sedici anni, Patrizio si consacra all’evangelizzazione dell’Irlanda e, ordinato vescovo, inizia a fare apostolato cristiano fondando nell’isola chiese e monasteri.

## 441 ca.

### Attila attacca l'impero romano

Attila, alla guida degli unni, si scontra con i romani comandati da Ezio ai Campi Catalaunici. Nella battaglia, una delle più violente della storia antica, perdono la vita decine di migliaia di uomini.

## 449 ca.

### I sassoni invadono la Britannia

La ritirata di Roma dalla Britannia intorno al V secolo apre la strada all’invasione dei sassoni e degli angli, popoli di stirpe germanica.

## 450

### Costruzione del mausoleo di Galla Placidia

A Ravenna viene costruito il mausoleo che avrebbe dovuto ospitare le spoglie della principessa romana Galla Placidia, figlia dell’imperatore Teodosio I. L’edificio, con pianta a croce greca e preziosi mosaici al suo interno, è un esempio insigne dell’arte bizantina.

### Primi monaci e asceti

Nelle regioni desertiche dell'Asia sudoccidentale e dell'Africa si diffondono centri di vita religiosa. Centinaia di monaci cristiani fuggono dal mondo per ritirarsi in ascesi nel deserto, in eremitaggio o accompagnati da discepoli. Queste comunità monastiche diventano anche luoghi di insegnamento e di cultura.

## 08 ottobre 451 - 01 novembre 451

### Concilio di Calcedonia

L’imperatore d’oriente Marciano, su richiesta di papa Leone I, convoca a Calcedonia il IV concilio ecumenico. Esito del Concilio saranno la condanna del monofisismo e la proclamazione dell’unicità della persona di Cristo nelle due nature.

## 04 settembre 476

### Crollo dell'impero romano d'Occidente

Sull’orlo del collasso economico e sottoposto alle continue invasioni barbariche, l’impero romano d’Occidente crolla definitivamente. L’ultimo imperatore Romolo Augustolo viene deposto da Odoacre, capo dei mercenari eruli.
