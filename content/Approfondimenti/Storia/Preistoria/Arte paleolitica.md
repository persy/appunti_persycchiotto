---
title: "Arte paleolitica"
draft: false
weight: 2
---

## Introduzione

Insieme degli oggetti d'arte prodotti fra **32.000** e **11.000 anni** fa, durante l'ultima glaciazione. Comprende manufatti come statue e oggetti decorati, intagliati in osso, corno o pietra, o rozzamente modellati nell'argilla, nonché esempi d'arte rupestre sotto forma di pittura, disegno o incisione, rinvenuti tanto nelle grotte quanto, nel caso delle incisioni rupestri, all'aria aperta. Testimonianze artistiche del Paleolitico sono state rinvenute in tutto il mondo, ma le più numerose si trovano nell'Europa occidentale.

{{< figure src="https://upload.wikimedia.org/wikipedia/commons/thumb/b/b8/Niaux%2C_bisons.JPG/800px-Niaux%2C_bisons.JPG" title="Salone nero, raffigurazione di bisonti" >}}

L'arte rupestre paleolitica era inizialmente considerata puramente decorativa, ma con l'aumentare delle scoperte apparve evidente che esiste un complesso significato, correlato con i soggetti dipinti e con la loro ubicazione, che però non è ancora stato precisamente decifrato.

## I siti archeologici

I primi reperti di arte paleolitica furono rinvenuti quando, intorno al 1860, nelle caverne della Francia sudoccidentale furono portati alla luce oggetti decorati, chiaramente associabili agli utensili del Paleolitico e realizzati con ossa di animali risalenti all'epoca glaciale. Vi erano, inoltre, dipinte sulla roccia alcune specie animali estinte, come il mammut, o altre, come la renna, scomparse dalla zona da molto tempo.

{{< figure src="https://upload.wikimedia.org/wikipedia/commons/thumb/5/54/Palermo-Museo-Archeologico-bjs-11.jpg/400px-Palermo-Museo-Archeologico-bjs-11.jpg" title="Le incisioni rupestri della grotta dell'Addaura" >}}

Tali scoperte portarono a ulteriori ricerche nelle caverne e nelle grotte, anche se i disegni notati sulle pareti furono considerati inizialmente di poco conto: la prima importante affermazione relativa all'esistenza di un'arte rupestre paleolitica risale al 1880 e fu riferita alla caverna spagnola di Altamira. Le successive ricerche svelarono l'esistenza di nuovi siti; attualmente, in Francia e Spagna ne viene scoperto in media uno ogni anno. Arte rupestre risalente allo stesso periodo è stata recentemente rinvenuta anche in altre parti del mondo, come in Australia, America e Sudafrica.

{{< figure src="https://upload.wikimedia.org/wikipedia/commons/thumb/0/0d/Chauvet%C2%B4s_cave_horses.jpg/1033px-Chauvet%C2%B4s_cave_horses.jpg" title="Grotta di Chauvet, il più antico esempio di arte preistorica del mondo (Francia meridionale)" >}}

Tra le più importanti scoperte degli ultimi anni vi sono quella della grotta detta di **Chauvet** dal nome dello scopritore, avvenuta nel 1995 nella **valle di Ardèche**, nella Francia sudorientale, che ha svelato pitture policrome risalenti a 30.000 anni fa e quella, del 1994, di circa mille incisioni rupestri, localizzate su entrambe le rive del fiume Ca, nel Portogallo nordorientale, che si ritengono realizzate circa 20.000 anni fa. Esempi di arte paleolitica sono stati rinvenuti dalla penisola iberica e dall'Africa settentrionale fino alla Siberia, con notevoli concentrazioni in Europa occidentale, centrale e orientale.

## Tecniche e materiali

L'arte paleolitica comprende una grande varietà di forme e materiali. La più semplice consiste nella lavorazione di oggetti come **denti**, **conchiglie** o **ossi**, incisi o perforati per realizzare grani per collane o ciondoli; alcuni siti conservano centinaia di pietrine con incisi disegni. Incisioni sono presenti anche su ossi piatti o lunghi e su corni. Pochi modelli umani e animali di terracotta sono sopravvissuti in diverse aree, specie in Moravia, ma per la maggior parte le statuette paleolitiche sono di pietra tenera o avorio, utilizzato anche per la realizzazione di perline e bracciali.

{{< figure src="https://upload.wikimedia.org/wikipedia/commons/thumb/f/f7/Willendorf-Venus-1468.jpg/377px-Willendorf-Venus-1468.jpg" title="Venere di Willendorf" >}}

Il metodo più semplice per delineare il disegno consisteva nel tracciarlo con un dito nel tenero strato d'argilla che ricopriva la roccia; sovente i contorni naturali delle rocce o addirittura le stalagmiti erano inclusi nel disegno, per accentuare o rappresentare parti delle figure. Tra i reperti rinvenuti nella zona dei Pirenei vi sono linee tracciate con le dita e disegni incisi sul suolo delle caverne, oltre a figure modellate a bassorilievo in tumuli d'argilla appositamente ammassata. I celebri **bisonti d'argilla di Le Tuc d'Audoubert** sono in altorilievo, mentre l'orso a tutto tondo di **Montespan** è realizzato con circa 700 kg di creta.

{{< figure src="https://upload.wikimedia.org/wikipedia/commons/thumb/f/f7/Bisons_de_la_grotte_du_Tuc_d%27Audoubert.jpg/1024px-Bisons_de_la_grotte_du_Tuc_d%27Audoubert.jpg" title="Riproduzione dei bisonti d'argilla di Le Tuc d'Audoubert" >}}

Le rappresentazioni in argilla sono presenti solo nelle oscure profondità delle caverne, mentre le sculture si trovano sempre in piccole grotte o nelle zone illuminate all'entrata delle caverne. La scultura parietale, sia ad altorilievo che a bassorilievo, è limitata alle regioni della Francia centrale, dove la roccia calcarea si prestava a essere modellata.

{{< figure src="https://upload.wikimedia.org/wikipedia/commons/1/1e/Lascaux_painting.jpg" title="Grotte di Lascaux, Dordogna, Francia" >}}

La pittura veniva applicata con le **dita**, ma erano usati anche utensili che però non sono stati rinvenuti; le ricerche suggeriscono che quelli più efficaci consistevano in **pennelli di pelo animale** o **ramoscelli sfilacciati**. Per le stampigliature di mani (realizzate ponendo il palmo sulla parete) e determinate figure, la pittura veniva spruzzata dalla bocca o mediante un tubo. Anche i soffitti venivano dipinti con figure; alcuni, come ad Altamira, erano abbastanza bassi, mentre per altri bisognava utilizzare una scala o un'impalcatura; a Lascaux, cavità scavate in una parete mostrano come quest'ultima venisse scalata.

La luce era a volte fornita da focolari, ma nelle profondità interne delle caverne erano necessarie delle fonti di luce trasportabili ed è probabile che venissero utilizzate torce. Prove di fonti luminose di questo genere sono state trovate in alcuni frammenti di carbone vegetale sulle pareti.

{{< figure src="https://upload.wikimedia.org/wikipedia/commons/2/23/12_Vista_general_del_techo_de_pol%C3%ADcromos.jpg" title="Grotta di Altamira" >}}

L'arte parietale non era soggetta a limiti di dimensione: alcune figure superano i due metri di lunghezza e i **grandi tori di Lascaux** oltrepassano i cinque metri. Figure grandi e piccole si mescolano nelle stesse composizioni dove non esistono né paesaggi né punti d'appoggio per l'immagine. Solitamente venivano rappresentate forme umane o animali, oppure segni e simboli non figurativi. Mentre le stampigliature di mani sono relativamente comuni, nelle pitture rupestri le rappresentazioni umane sono scarse, e sono invece più frequenti nelle decorazioni dei piccoli oggetti. Gli esemplari meglio noti sono le cosiddette **"veneri"**, piccole statuette di figure femminili di età e tipologia estremamente varie.
