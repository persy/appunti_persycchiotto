---
title: "Età del bronzo"
draft: false
weight: 6
---

## Introduzione

Epoca preistorica, caratterizzata dall’introduzione della lavorazione del bronzo per produrre utensili, armi e oggetti rituali. Preceduta dall’età del rame ([Calcolitico](../calcolitico) e seguita dall’[età del ferro](../età-del-ferro), l’età del bronzo corrisponde in Europa al periodo compreso tra il 2200 e il 900 a.C. e si articola in quattro fasi: *bronzo antico* (o [cultura di Unetice](https://it.wikipedia.org/wiki/Cultura_di_Unetice), 2200-1550 a.C. circa); *bronzo medio* (o [cultura delle tombe a tumulo](https://it.wikipedia.org/wiki/Cultura_delle_tombe_a_fossa), 1550-1325 a.C. circa); *bronzo recente* o tardo (o [cultura dei campi di urne](https://it.wikipedia.org/wiki/Cultura_dei_campi_di_urne), 1325-1175 a.C.); *bronzo finale* (prime due fasi della [cultura di Hallstatt](https://it.wikipedia.org/wiki/Cultura_di_Hallstatt), 1175-775 a.C. circa).

{{< figure src="https://upload.wikimedia.org/wikipedia/commons/thumb/7/7b/Nebra_Scheibe.jpg/781px-Nebra_Scheibe.jpg" title="Il Disco di Nebra, cultura di Unetice (Halle, Sassonia)" >}}

## Europa e Asia occidentale

### Periodo eneolitico o calcolitico

Durante l’ultimo periodo del Calcolitico (IV-III millennio a.C.) alcune culture del Vicino Oriente e dell’Europa sudoccidentale iniziarono a sperimentare **leghe di rame con l’arsenico**, che presentavano maggiore durezza, ma anche maggiore fragilità rispetto ai manufatti in rame puro. L’arsenico era estratto per fusione dai minerali di cui è costituente a temperature intorno ai 700 °C, ottenute nei forni usati per cuocere la ceramica.

### La lavorazione del bronzo

{{< figure src="https://upload.wikimedia.org/wikipedia/commons/thumb/9/91/Hortfund_Bronzezeit.JPG/668px-Hortfund_Bronzezeit.JPG" title="Manufatti di bronzo, cultura delle tombe a cumulo (Trassem, Renania-Palatinato)" >}}

Anche i primi tre secoli dell’età del bronzo europea sono caratterizzati dall’utilizzo di rame in lega con alcuni elementi che si trovano ad esso commisti in natura (**arsenico**, **argento**, **nichel**, **antimonio**): le proprietà del prodotto di queste fusioni "spurie" erano variabili e del tutto casuali. Ma a partire dal 1950-1900 a.C. si diffuse nel Vecchio Continente la tecnologia del **bronzo** (**lega di rame e stagno**), più controllata e adatta a produrre manufatti di qualità. Il procedimento era stato messo a punto all’incirca alla **metà del IV millennio** in **Mesopotamia**, nei laboratori dei palazzi reali e dei templi, affermandosi tuttavia molto lentamente nel corso dei dieci secoli a seguire. Dalla regione del Tigri e dell’Eufrate, grazie agli artigiani itineranti, venne trasmesso agli europei.

{{< figure src="https://upload.wikimedia.org/wikipedia/commons/thumb/8/83/Huegelgrab3-unteralting-grafrath16.JPG/1024px-Huegelgrab3-unteralting-grafrath16.JPG" title="Tumulo" >}}

Quasi tutti gli oggetti in bronzo – **spade**, **lance**, **asce**, **spilloni** e **fibule** – venivano prodotti per fusione in stampi; altri, come gli scudi, richiedevano una lavorazione più lunga, nella quale alla fusione seguiva la fucinatura. Notevoli furono le innovazioni tecnologiche che caratterizzarono la metallurgia in questo periodo: vennero sperimentati vari tipi di leghe, matrici e procedimenti di fusione.

{{< figure src="https://upload.wikimedia.org/wikipedia/commons/thumb/e/e5/NBAM_Urnenfelder_Kultur_-_Bronzeschwerter.jpg/1024px-NBAM_Urnenfelder_Kultur_-_Bronzeschwerter.jpg" title="Spade del periodo della cultura dei campi di urne (Baviera)" >}}

I manufatti in bronzo presentano notevoli vantaggi rispetto a quelli in rame o in selce: possono venire modellati in molte forme diverse, ritoccati e modificati, e una volta rotti o logori possono essere fusi e nuovamente forgiati. Poiché inizialmente gli artigiani non riuscivano ad affilare le lame di bronzo quanto gli strumenti di pietra, l’adozione del metallo rimase finalizzata per un certo periodo principalmente alla produzione di oggetti decorativi e di ornamento, che dimostravano il prestigio sociale di chi li possedeva o indossava: armi da parata (specialmente alabarde e pugnali), pettorali, spilloni, fibule, pettini, orecchini, anelli, collane, braccialetti. Spesso venivano realizzati in bronzo anche oggetti a destinazione magica o religiosa (amuleti, bronzetti votivi).

{{< figure src="https://upload.wikimedia.org/wikipedia/commons/thumb/a/ab/Hallstatt_culture_Kleinklein_-_muscle_cuirasses_%26_double_ridge_helmet.jpg/895px-Hallstatt_culture_Kleinklein_-_muscle_cuirasses_%26_double_ridge_helmet.jpg" title="Corazze del periodo della cultura di Hallstat (Austria)" >}}

In seguito, con il progredire della tecnologia e l’incremento dei commerci e degli scambi, vennero fabbricati in bronzo tutti gli utensili agricoli e gli strumenti impiegati nelle attività artigianali. Tale processo può ritenersi compiuto con l’inizio del bronzo recente (XIII secolo a.C.), quando l’uso della selce e della pietra figura ormai in declino.

### Commercio e società

La diffusione del bronzo comportò notevoli cambiamenti sociali ed economici: presero piede le nuove professioni di cercatore di minerali, minatore, artigiano specializzato, mentre il commercio di lingotti di metallo incominciò ad essere controllato da alcuni gruppi, che acquistarono potere economico e politico. Nei pressi dei giacimenti di stagno (abbondanti in Anatolia e nell’Europa occidentale, in Cornovaglia, Bretagna, Galizia) e lungo le rotte commerciali sorsero centri di produzione e insediamenti fortificati; alcune popolazioni si arricchirono grazie alla loro posizione strategica: è il caso della *cultura del Wessex* (nell’Inghilterra meridionale), della quale abbiamo testimonianza grazie a tumuli sepolcrali ricchi di oggetti d’oro, di bronzo e di ambra.

{{< figure src="https://upload.wikimedia.org/wikipedia/commons/thumb/6/68/CMOC_Treasures_of_Ancient_China_exhibit_-_bronze_zun.jpg/560px-CMOC_Treasures_of_Ancient_China_exhibit_-_bronze_zun.jpg" title="Vaso di bronzo ornato con disegni di draghi e tigri, cultura Shang (Cina)" >}}

Tra le regioni in cui si verificarono grandi cambiamenti nell’età del bronzo rientra anche la Scandinavia che, sebbene priva di giacimenti, visse una notevole rivoluzione culturale e sociale innescata dalla necessità di importare rame e stagno; in cambio veniva offerta probabilmente ambra del Baltico. Gli artigiani locali lavorarono enormi quantità di bronzo, producendo lance, asce e grandi corni. Gli scavi archeologici hanno portato alla luce alcuni tumuli della prima età del bronzo, in cui i membri più ricchi della società venivano seppelliti in tronchi di quercia insieme con il corredo funerario; alcune sepolture, straordinariamente ben conservate, contengono capi in lana di pregevole fattura.

In *Battriana*, regione dell’Afghanistan settentrionale, è stata scoperta una civiltà fiorita tra il III e il II millennio a.C., contemporanea, cioè, alle grandi civiltà della Mesopotamia, dell’Egitto, della Cina e della valle dell’Indo. In passato si riteneva che l’area non fosse popolata nell’età del bronzo; tuttavia l’abbondanza di oggetti in oro, argento e bronzo apparsi sui mercati antiquari intorno al 1975 insospettì gli archeologi che avviarono ricerche e scavi. I siti scoperti in queste campagne conservavano pezzi significativi, tra cui sigilli, vasi in pietra, ceramiche e una grande varietà di oggetti in metallo (statuette raffiguranti animali, asce splendidamente decorate e grandi fibule). Il complesso architettonico più importante tra quelli rinvenuti si trova nell’oasi di Dashly: è costituito da un’area rettangolare circondata da mura e da un edificio circolare con nove torri, probabilmente difensive, lungo il perimetro. La zona era abitata da prospere popolazioni nomadi, che controllavano il traffico commerciale lungo le grandi piste che collegavano l’Asia all’Europa.

{{< figure src="https://upload.wikimedia.org/wikipedia/commons/thumb/2/29/Seated_Female_Figure_LACMA_M.2000.1a-f_%281_of_3%29.jpg/868px-Seated_Female_Figure_LACMA_M.2000.1a-f_%281_of_3%29.jpg" title="Vaso di bronzo ornato con disegni di draghi e tigri, dinastia Margu (Complesso archeologico battriano-margiano (Afghanistan)" >}}

Un’altra importante testimonianza dello sviluppo del commercio nell’età del bronzo viene dal relitto di una nave scoperto nel 1982 al largo del capo di *Uluburun* (Turchia), risalente al XIV secolo a.C. Probabilmente salpata da Cipro per l’Egeo, la nave trasportava oltre 250 lingotti di rame, stagno e materiali grezzi, tra cui blocchi di vetro blu, usato a Micene per realizzare gioielli. A bordo del relitto sono state ritrovate alcune tavolette scritte in lineare B, dalle quali risulta che faceva parte del carico una certa quantità di resina di terebinto, destinata alla produzione di profumo, oltre a ebano egiziano e avorio, utilizzati per la realizzazione di mobili di pregio. Gli archeologi hanno rinvenuto anche resti di ghiande, mandorle, fichi, olive e melograni (resti di provviste o forse merci di scambio), nonché gioielli in oro e argento e oggetti in bronzo.

{{< figure src="https://upload.wikimedia.org/wikipedia/commons/thumb/f/f5/Turkey.Bodrum091.jpg/1024px-Turkey.Bodrum091.jpg" title="Replica in dimensioni reali presso il museo di Bodrum di Archeologia Subacquea (Turchia sud-occidentale)" >}}


### Vita ed economia nell’età del bronzo

Le tecniche agricole introdotte nel Neolitico si affinarono nell’età del bronzo: fatto importante, si diffuse l’*aratura*, come dimostrano i resti di utensili, i solchi rinvenuti, le raffigurazioni rupestri, nonché gli aratri riportati alla luce in alcuni siti palafitticoli dell’Italia settentrionale (bacino meridionale del lago di Garda, bacini lacustri inframorenici del Trentino), nelle torbiere della Germania settentrionale, in Danimarca e in Ucraina. A una agricoltura ancora di tipo itinerante, incapace di rinnovare la fertilità del suolo, subentrò un’agricoltura sedentaria, resa possibile dall’introduzione di una serie di pratiche quali la rotazione biennale, il maggese, l’utilizzo dello sterco animale come concime.

Anche l’*allevamento* divenne perlopiù stanziale, grazie al diffondersi della *stabulazione*, di cui si hanno attestazioni nelle ultime fasi del bronzo medio (1400-1325 a.C.) e soprattutto nel bronzo recente. Le specie addomesticate (pecora, capra, maiale, bue, cane) venivano utilizzate sia per il consumo di carne sia, soprattutto, per lo sfruttamento dei prodotti secondari: latte e derivati (burro, formaggio), lana, concime, forza meccanica. Il cavallo, che durante le ultime glaciazioni era scomparso dall’Europa sopravvivendo solo nella fascia delle steppe asiatiche e intorno al Mar Nero, tornò a diffondersi e venne addomesticato.

{{< figure src="https://upload.wikimedia.org/wikipedia/commons/c/c0/Museo_Rambotti_-_St_65824_-_Aratro_-_Lavagnone.jpg" title="Aratro dell'età del bronzo (Lavignone, Desenzano del Garda)" >}}

I progressi economici, unitamente ad alcune innovazioni tecniche (asce per disboscare, falci e falcetti in bronzo), portarono all’ampliamento dei centri abitati, che divennero più stabili e duraturi rispetto ai periodi precedenti: generalmente gli insediamenti sorgevano in ambienti aperti, in cui si avvicendavano prati da pascolo, campi coltivati, radure e – in misura progressivamente minore – boschi. Con l’età del bronzo ha infatti inizio quel processo di sistematica trasformazione e abbattimento delle foreste europee che troverà il suo apice in epoca rinascimentale, quando l’affermazione del concetto di "campagna" si tradurrà in un radicale intervento sul territorio a scapito delle aree boschive e selvagge.

Se da un lato questo atteggiamento dell’uomo verso l’ambiente determinò fin dalle origini conseguenze negative, come l’esposizione del terreno a una maggiore *erosione* (ad esempio, a Cipro gli interventi combinati di disboscamento, coltivazione intensiva e pastorizia causarono continui smottamenti nei terreni collinari e l’accumulazione di sedimenti nelle valli costiere) e gravi modificazioni negli equilibri ecologici (aggravati da un peggioramento climatico alla fine dell’età del bronzo), dall’altro esso consentì il radicamento delle comunità nel territorio, dove lo sfruttamento capillare delle risorse naturali si accompagnava allo sviluppo di forme complesse di adattamento. La stabilità dell’insediamento determinò culture materiali nuove e sistemi sociali più stratificati, caratterizzati da maggiori diseguaglianze economiche e organizzati da una classe dirigente al vertice.

Verso la fine dell’età del bronzo l’aumento del numero delle *fortificazioni*, soprattutto sulle alture, e la diffusione di *armature*, *elmi* e *nuove armi* indicano l’intensificarsi delle guerre, probabilmente per il controllo delle materie prime e delle rotte commerciali. Durante il XIII secolo a.C. in alcune regioni dell’Europa centrale l’inumazione in sepolcreti o tumuli fu sostituita dalla cremazione: le ceneri venivano raccolte in vasi di ceramica e poi sotterrate in grandi necropoli all’aperto, secondo un rito che si diffuse rapidamente in tutto il continente (da cui il termine *"cultura dei Campi di Urne"* con cui si identifica la fase tarda dell’età del bronzo).

{{< figure src="https://upload.wikimedia.org/wikipedia/commons/thumb/f/f5/SMWM_-_Bronzezeit_Schwert_2.jpg/685px-SMWM_-_Bronzezeit_Schwert_2.jpg" title="Spada dell'età del bronzo da (Wels, Austria)" >}}

Una cultura che presenta numerosi elementi tipici dell’età del bronzo è quella della Grecia micenea, affermatasi verso la fine del II millennio a.C. (vedi [../Civiltà dell’Egeo](../età-antica/civiltà-dell-egeo): organizzata politicamente attraverso un governo centralizzato, riservava agli esponenti della classe dominante e ai capi ricchissime sepolture, in cui il defunto veniva deposto perlopiù con una maschera funeraria d’oro. Gli insediamenti erano protetti da imponenti mura costruite con enormi blocchi di pietra, utilizzando una tecnica che si definisce ciclopica.

## Asia orientale

Nell’Asia centrale la cultura dominante nel corso dell’età del bronzo, nonché la prima civiltà altamente sviluppata, fu quella della dinastia *cinese Shang* (XVI-XI secolo a.C.; ma la datazione è ancora molto controversa), caratterizzata da una straordinaria produzione di oggetti in bronzo: le campagne archeologiche hanno portato alla luce vasi rituali decorati con immagini di animali, mostri e motivi astratti, che dovevano appartenere a una ricca aristocrazia.

La lavorazione del bronzo comparve in Cina all’inizio del II millennio a.C., espressa attraverso una tecnica originale rispetto all’uso dell’Asia occidentale: invece di fondere e colare il metallo in stampi di terracotta, poi spezzati per estrarre l’oggetto, in Cina erano utilizzati stampi divisi in due parti, ricavati dal calco in argilla dell’oggetto da produrre: il modello interno veniva tolto prima della colatura e sostituito da un nucleo grezzo più piccolo; quindi nell’intercapedine così creata veniva fuso il bronzo, che dava luogo a un pezzo internamente cavo.

{{< figure src="https://upload.wikimedia.org/wikipedia/commons/thumb/c/c2/Gold_Mask_%28%E9%BB%84%E9%87%91%E9%9D%A2%E7%BD%A9%29.jpg/768px-Gold_Mask_%28%E9%BB%84%E9%87%91%E9%9D%A2%E7%BD%A9%29.jpg" title="Teste di bronzo di Sanxingdui, con maschere in lamina d'oro (Cina)" >}}

L’importanza dei vasi nella cultura Shang derivava probabilmente dalle cerimonie rituali praticate in queste regioni fin dal tarda epoca neolitica, soprattutto lungo la costa orientale cinese, incentrate sull’assunzione di alcune bevande in riunioni comunitarie; la grande varietà di boccali, brocche, calici e coppe testimonia di riti segreti che avevano forse la funzione di accrescere il prestigio sociale dei partecipanti. Anche il cibo aveva un ruolo importante in alcuni rituali: tra i vasi prodotti verso la fine del II millennio compaiono numerosi tripodi (ding) usati probabilmente per cuocere la carne.

{{< figure src="https://upload.wikimedia.org/wikipedia/commons/thumb/7/7e/Foal_shaped_bronze_wine_vessel.jpg/1073px-Foal_shaped_bronze_wine_vessel.jpg" title="Cuccuma per vino a forma d'asino. X secolo a.C., cultura Zhou (Cina)" >}}

La produzione dei vasi bronzei richiedeva una notevole organizzazione del lavoro: occorrevano operai specializzati nell’estrazione del rame e dello stagno, artigiani esperti nella preparazione degli stampi e nella fusione del metallo, commercianti che curassero la distribuzione del prodotto finito alla clientela. La richiesta era altissima: in una tomba reale sono stati trovati oltre 400 vasi. Uno dei più grandi recipienti a quattro piedi mai rinvenuti risale al periodo Zhou (1027-256 a.C.) ed è alto circa un metro.

{{< figure src="https://upload.wikimedia.org/wikipedia/commons/thumb/0/04/CMOC_Treasures_of_Ancient_China_exhibit_-_bronze_battle_axe.jpg/852px-CMOC_Treasures_of_Ancient_China_exhibit_-_bronze_battle_axe.jpg" title="Ascia di bronzo, usata in combattimento e come oggetto rituale, cultura Shang (Cina)" >}}

La cultura Shang vide anche un notevole incremento nella produzione di armi, tra cui bellissime alabarde con elsa intarsiata a turchesi e asce destinate alle esecuzioni (come testimoniano i motivi decorativi, quali fauci di animali e raffigurazioni di decapitazioni). La diffusione della tecnica del bronzo non soppiantò comunque completamente l’uso di stampi di pietra, presente presso alcuni gruppi regionali.

{{< figure src="https://upload.wikimedia.org/wikipedia/commons/thumb/e/ea/Jinniu%2C_Chengdu%2C_Sichuan%2C_China_-_panoramio_%282%29.jpg/1024px-Jinniu%2C_Chengdu%2C_Sichuan%2C_China_-_panoramio_%282%29.jpg" title="Maschera d'oro, cultura di Sanxingdui (Cina)" >}}

Alcune culture periferiche tra la fine del II e l’inizio del I millennio a.C. si specializzarono in produzioni diverse: nelle regioni montane sudorientali si realizzavano attrezzi agricoli in bronzo e strumenti musicali, soprattutto campane. Dalla *cultura di Sanxingdui* (1500 ca. a.C.), nel bacino sudoccidentale del Sichuan, provengono invece sculture in bronzo raffiguranti uomini e animali, vuote all’interno e riccamente decorate sulla superficie: la più grande portata alla luce è una figura antropomorfa alta circa un metro.

{{< figure src="https://upload.wikimedia.org/wikipedia/commons/thumb/2/2b/%E9%9D%92%E9%93%9C%E5%A4%A7%E7%AB%8B%E4%BA%BA%E5%83%8F.jpg/768px-%E9%9D%92%E9%93%9C%E5%A4%A7%E7%AB%8B%E4%BA%BA%E5%83%8F.jpg" title="Statua in bronzo, cultura di Sanxingdui (Cina)" >}}

Nelle regioni delle steppe settentrionali si sviluppò una cultura di cui abbiamo traccia in numerosi utensili, oggetti di ornamento personale e specchi decorati quasi sempre con motivi zoomorfi. Quest’ultima produzione giunse a piena fioritura negli ultimi secoli del I millennio a.C., contemporaneamente allo sviluppo della tradizione degli specchi in Corea, di fattura però diversa e con disegni geometrici, legati a un rito locale.