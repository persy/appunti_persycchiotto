---
title: "Camuni"
draft: false
---

## Introduzione

Antica popolazione italica della **Valcamonica**, vallata delle **Alpi Retiche** meridionali all'interno dell'attuale provincia di **Brescia**. La sua presenza è testimoniata a partire dall'età del ferro, periodo a cui risale una serie di iscrizioni redatte in alfabeto nord-etrusco (il cosiddetto alfabeto di Sondrio), in una lingua non indoeuropea affine al retico. La **conquista romana** della regione avvenne tra il 17 e il 14 a.C. per opera di **Augusto**. Alla cultura dei camuni è attribuito il più importante ciclo di incisioni rupestri dell'intero arco alpino, che si sviluppa in particolare in due aree della valle: a Luine (Boario Terme), sede delle più antiche raffigurazioni di stile naturalistico, databili ancora al Paleolitico, e a Capo di Ponte, dove è stato creato il Parco nazionale delle Incisioni rupestri.

## Le incisioni rupestri della Valcamonica

L'arte rupestre della Valcamonica appare suddivisibile in quattro stili: stile I e II, databili al Neolitico (V-IV millennio a.C.), le cui rare testimonianze rappresentano **figure umane stilizzate**. Lo stile III A, databile all'età del Rame (III millennio a.C.), caratterizzato da ampie composizioni monumentali realizzate perlopiù su massi e raffiguranti armi, aratri, carri trainati da buoi, la cui ordinata chiarezza sembrerebbe riflettere una nuova organizzazione della società camuna in senso patriarcale. Alla fine dello stile III B, nell'età del bronzo (III millennio a.C.), appaiono le prime scene di tipo narrativo, quelle che caratterizzeranno la produzione figurativa dell'età del ferro (VIII-I secolo a.C.), a cui risale la maggior parte delle incisioni rupestri della valle (lo stile IV), improntate a uno stile naturalistico e narrativo, che riproducono con notevole frequenza realistiche scene di caccia, di guerra, del lavoro dei campi, ma anche attività artigianali, scene di culto, così come gruppi di abitazioni riunite in villaggi. Nel 1979 le incisioni rupestri della Valcamonica sono state dichiarate dall’UNESCO patrimonio dell’umanità.

{{< figure src="https://upload.wikimedia.org/wikipedia/commons/thumb/9/97/Rosa_camuna_e_antropomorfi_R24_-_Foppe_-_Nadro.jpg/535px-Rosa_camuna_e_antropomorfi_R24_-_Foppe_-_Nadro.jpg" title="Incisione rupestre a Foppe di Nadro" >}}