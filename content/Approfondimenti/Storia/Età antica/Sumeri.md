---
title: "Sumeri"
draft: false
---

## Introduzione

Antica popolazione dell’Asia occidentale, stanziatasi approssimativamente nell’area corrispondente alla regione occupata, in epoca biblica, dal Regno di Babilonia e nota come **Shumer** (da cui la sua denominazione), nome che risale probabilmente all’inizio del III millennio a.C. La storia dei sumeri è stata ricostruita a partire da frammentarie iscrizioni in **alfabeto cuneiforme** rinvenute su tavolette d’argilla e da altre testimonianze archeologiche.

{{< figure src="https://upload.wikimedia.org/wikipedia/commons/thumb/3/39/Ciudades_de_Sumeria.svg/697px-Ciudades_de_Sumeria.svg.png" title="Mappa dei principali insediamenti della civiltà sumerica" >}}

## Cenni storici

Durante il **V millennio a.C**. una popolazione nota con il nome di **ubaidiani** (dal sito di **al-Ubaid**, che fu il centro nevralgico della loro civiltà) si stabilì nella regione che in seguito prese il nome di **Sumer**. Questo primo insediamento diede vita alle città-stato sumere di Adab, Eridu, Isin, Kish, Kullab, Lagash, Larsa, Nippur, Umma e Ur. Parecchi secoli dopo l’area fu invasa da alcune **popolazioni semitiche** provenienti dalla Siria e dai deserti dell’Arabia.

{{< figure src="https://upload.wikimedia.org/wikipedia/commons/thumb/7/78/Iran_%C3%A9poque_d%27Obeid_S%C3%A8vres.jpg/1024px-Iran_%C3%A9poque_d%27Obeid_S%C3%A8vres.jpg" title="Ciotola e coppa di epoca Ubaid, IV millennio a.C., pittura a emulsione, conservati al Musée national de céramique, Sèvres" >}}

In seguito, nel 3250 a.C., un’altra popolazione emigrò nell’area probabilmente dalle regioni nordorientali della Mesopotamia, integrandosi con la popolazione indigena. I nuovi arrivati, noti con il nome di **sumeri** (dal titolo assunto dai loro sovrani, ossia **“re di Sumer e Akkad”**), parlavano una lingua agglutinante che non appartiene ad alcuna delle famiglie linguistiche conosciute. Nei secoli che seguirono l’immigrazione dei sumeri nella regione, fiorirono l’arte, l’architettura e l’artigianato e il sumero divenne la lingua principale dell’area.

### La dinastia di Uruk

Il primo re sumero di cui si hanno notizie è **Etana**, **re di Kish** (2800 ca. a.C.), descritto in un documento di alcuni secoli dopo come **“l’uomo che diede stabilità al paese”**. Dopo la fine del suo regno, un re di nome **Meskiaggasher** fondò una dinastia rivale a **Uruk** (la biblica Erech), a sud di Kish.

{{< figure src="https://upload.wikimedia.org/wikipedia/commons/thumb/7/76/Pictographs_Recording_the_Allocation_of_Beer_%28London%2C_England%29.jpg/1024px-Pictographs_Recording_the_Allocation_of_Beer_%28London%2C_England%29.jpg" title="Tavoletta di Uruk, risalente alla dinastia di, che registra distribuzioni di birra dai magazzini di un'istituzione, (British Museum)" >}}

A **Meskiaggasher**, che governò sulla regione che si estendeva dal mar Mediterraneo ai monti Zagros, succedette il figlio **Enmerkar** (2750 ca. a.C.), del quale si tramanda una spedizione condotta contro **Aratta**, città-stato della Mesopotamia nordorientale. A Enmerkar succedette **Lugalbanda**, uno dei suoi comandanti militari: le loro imprese e conquiste divennero il soggetto di vasti cicli epici, che costituiscono la più importante fonte dell’esistenza della civiltà sumera.

### La dinastia Etana

Alla fine del regno di Lugalbanda divenne sovrano dei sumeri **Enmebaragesi** (2700 ca. a.C.), appartenente alla dinastia **Etana** di Kish: egli condusse con successo una spedizione militare contro l’**Elam** e fece costruire il **tempio di Enlil** presso **Nippur**, che divenne il centro spirituale e culturale del regno. Il fratello di Enmebaragesi, **Agga** (2650 ca. a.C.), fu l’ultimo sovrano della dinastia Etana; fu sconfitto da **Mesanepada**, **re di Ur** (2670 ca. a.C.), fondatore della I dinastia di Ur.

{{< figure src="https://upload.wikimedia.org/wikipedia/commons/thumb/e/ed/Hero_lion_Dur-Sharrukin_Louvre_AO19862.jpg/329px-Hero_lion_Dur-Sharrukin_Louvre_AO19862.jpg" title="Eroe armato che doma il leone. Il rilievo da Khorsabad, risalente al periodo di Sargon II (VIII secolo a.C.), alto m 4,45 è in pietra alabastrina; conservato presso il Museo del Louvre di Parigi" >}}

Poco dopo la morte di Mesanepada, la città di Uruk acquisì una posizione di predominio sotto la guida di **Gilgamesh** (2700-2650 ca. a.C.), le cui gesta sono celebrate nell’**Epopea di Gilgamesh**.

### Le lotte tra le città-stato

Prima della metà del III millennio a.C., sotto la guida di Lugalanemundu di Adab (2525-2500 ca. a.C.), l’impero sumero si estendeva dai monti **Zagros** sino alla catena del **Tauro** e dal **golfo Persico** sino al **mar Mediterraneo**. Alla fine del regno di **Mesilim** (2500 ca. a.C.), re di Kish, i sumeri conobbero un periodo di **decadenza**, soprattutto a causa delle continue lotte tra le città-stato.

{{< figure src="https://upload.wikimedia.org/wikipedia/commons/thumb/9/9d/Stele_of_Vultures_detail_01-transparent.png/669px-Stele_of_Vultures_detail_01-transparent.png" title="Stele degli avvoltoi, frammento con Eannatum alla testa del suo esercito" >}}

**Eannatum**, uno dei sovrani di Lagash, riuscì a estendere il controllo su tutto il territorio sumero e anche su alcune regioni circostanti. L’ultimo dei suoi successori, **Uruinimgina**, venne sconfitto da **Lugalzaggisi** (2370-2347 ca. a.C.), governatore della **città di Umma**. Per i vent’anni seguenti Lugalzaggisi fu il più potente sovrano del Medio Oriente.

### La dinastia accadica

Intorno al 2300 a.C. l’impero sumero subì numerose **invasioni**. Il re di stirpe semitica **Sargon I**, detto **il Grande** (2335-2279 ca. a.C.) conquistò l’intera regione e stabilì la capitale ad **Agade** (com’era definita in lingua sumerica la città di **Akkad**), nel nord-est del regno di Sumer. I due popoli si integrarono sino a costituire un **nuovo gruppo etnico e linguistico**, noto con il nome di **accadi**; la regione di Sumer acquisì il nome composto di **Sumer e Akkad**.

{{< figure src="https://upload.wikimedia.org/wikipedia/commons/4/44/Sargon_of_Akkad.jpg" title="Testa in bronzo di dignitario accadico (forse Sargon o Naram-Sin), conservata al Museo nazionale di Baghdad" >}}

La dinastia accadica durò per circa un secolo. Durante il regno del nipote di Sargon, **Naram-Sin** (2255-2218 ca. a.C.), **la capitale venne distrutta** da una popolazione proveniente dalla regione dei monti Zagros, che in seguito invase e saccheggiò l’intera regione di Sumer.

{{< figure src="https://upload.wikimedia.org/wikipedia/commons/thumb/9/93/Ancient_ziggurat_at_Ali_Air_Base_Iraq_2005.jpg/800px-Ancient_ziggurat_at_Ali_Air_Base_Iraq_2005.jpg" title="Ziggurat di Ur, n sumero: Etemenniguru, ossia la casa dalle fondamenta imponenti, è un monumento religioso situato nell'area sacra della città di Ur, in Bassa Mesopotamia, nei pressi dell'odierna Nassiriya" >}}

La città di **Lagash** acquisì nuovamente potere durante il **regno di Gudea** (2144-2124 ca. a.C.), sovrano che intraprese la costruzione di alcune opere pubbliche e arricchì Lagash di numerosi santuari. I sumeri ottennero la completa **indipendenza con Utuhegal**, re di Uruk (2120-2112 ca. a.C.). Uno dei suoi generali, **Ur-Nammu** (2113-2095 a.C.), **fondò la III dinastia di Ur**, attuando una serie di riforme in campo sociale. Il figlio di Ur-Nammu, **Shulgi** (2095-2047 a.C.), fu un valoroso soldato, abile diplomatico e mecenate della letteratura. Durante il suo regno fiorirono l’**arte** e la **letteratura** sumere.

{{< figure src="https://upload.wikimedia.org/wikipedia/commons/thumb/2/23/Gudea_of_Lagash_Girsu.jpg/682px-Gudea_of_Lagash_Girsu.jpg" title="Gudea seduto, statua seduta in diorite dedicata al dio Ningishzida e raffigurante Gudea, principe neo-sumerico di Lagash (2120 a.C.), ritrovata tra le rovine di Girsu (Iraq meridionale), Louvre" >}}

### La dominazione babilonese

Agli inizi del II millennio a.C. gli **amorrei**, nomadi di origine semitica provenienti dalle regioni desertiche occidentali, **invasero i territori sumeri**, acquisendo gradualmente il controllo delle più importanti città (Isin e Larsa). Il conseguente disordine politico permise agli **elamiti** di occupare Ur (2004 ca. a.C.).

{{< figure src="https://upload.wikimedia.org/wikipedia/commons/thumb/3/37/Codice_di_hammurabi_01.JPG/768px-Codice_di_hammurabi_01.JPG" title="Stele del codice di Hammurabi al Louvre" >}}

Durante i secoli che seguirono la disfatta di Ur si assistette a una dura **lotta tra le città-stato** per il controllo del regno. Il conflitto tra **Larsa** e **Babilonia** si risolse a favore di quest’ultima: **Hammurabi** sconfisse **Rim-Sindi** di Larsa, divenendo l’**unico sovrano di Sumer e Akkad**. La **civiltà babilonese prese totalmente il sopravvento su quella sumerica**.

## La ricerca archeologica

I primi scavi archeologici che condussero alla scoperta della civiltà sumerica furono condotti dal 1842 al 1854 nei siti di **Ninive**, **Dur Sharrukin** e **Calah** dagli archeologi francesi **Paul-Emile Botta** e **Victor Place**, dagli inglesi **Austen Henry Layard** e **Henry Creswicke Rawlinson** e dall’iracheno **Hormuzd Rassam**. Furono portate alla luce migliaia di tavolette e di iscrizioni databili al I millennio a.C., scritte in lingua accadica.

{{< figure src="https://upload.wikimedia.org/wikipedia/commons/thumb/e/ed/WP_Paul-%C3%89mile_Botta.jpg/389px-WP_Paul-%C3%89mile_Botta.jpg" title="Paul-Emile Botta" >}}

Gli studiosi pensarono in un primo momento che tutte le iscrizioni cuneiformi mesopotamiche fossero scritte in lingua accadica, ma Rawlinson e il pastore protestante irlandese **Edward Hincks**, analizzando le iscrizioni, scoprirono che alcune appartenevano a una lingua non semitica. Nel 1869 l’archeologo francese **Jules Oppert** stabilì che il termine “sumerico” – dal titolo regale del re di Sumer e Akkad presente in numerose iscrizioni – fosse da attribuire a questa lingua.

{{< figure src="https://upload.wikimedia.org/wikipedia/commons/b/bc/Jules_Oppert.jpg" title="Jules Oppert" >}}

Tra la fine dell’Ottocento e gli inizi del Novecento furono intrapresi nuovi scavi: a Lagash da parte di archeologi francesi sotto la direzione del Musée du Louvre e a Nippur dagli statunitensi dell’Università della Pennsylvania, dell’Università di Chicago e dall’American Schools of Oriental Research. Altre campagne di scavo sono state realizzate a Kish, Adab, Erech, Eridu, Eshnunna, Jemdet Nasr, Shuruppak, Tell al-Ubaid, Tutub e Ur. Nella città di Kish, 13 km a est di Babilonia, sull’Eufrate, scavi estensivi condotti a partire dal 1922 hanno portato alla luce interessanti ceramiche. Tra le principali scoperte si ricordano il **tempio** fatto costruire dal **re babilonese Nabucodonosor II** e il **palazzo di Sargon**.

{{< figure src="https://upload.wikimedia.org/wikipedia/commons/thumb/d/d5/Lammasu.jpg/1157px-Lammasu.jpg" title="Statua alata di 40 tonnellate era una delle due che fiancheggiano l'entrata della sala del trono del re Sargon II, Oriental Institute Museum at the University of Chicago" >}}