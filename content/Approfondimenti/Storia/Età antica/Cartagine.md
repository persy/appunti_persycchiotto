---
title: "Cartagine"
draft: false
---

## Introduzione

Importante città dell’antichità, situata sulla **costa settentrionale dell’Africa**, vicino alla moderna **Tunisi**. La città, che nacque probabilmente come **stazione commerciale fenicia** verso la fine del IX secolo a.C., fu fondata secondo la tradizione dalla **regina Didone**. I più antichi manufatti ritrovati dagli archeologi sul sito risalgono all’800 a.C.

{{< figure src="https://upload.wikimedia.org/wikipedia/commons/thumb/e/e9/Cartago_location_map_it.svg/881px-Cartago_location_map_it.svg.png" title="Posizione di Cartagine su una mappa moderna" >}}

La città era conosciuta dai suoi abitanti punici o fenici come **“città nuova”**, probabilmente per distinguerla da **Utica**, la **“città vecchia”**. Costruita su una penisola che si protende nel golfo di Tunisi, Cartagine aveva due ottimi porti collegati da un canale e dominati da un colle, sul quale si ergeva la **Byrsa**, una fortezza cinta da mura.

## L’Impero cartaginese

Verso il VI secolo a.C. Cartagine aveva sottomesso le **tribù libiche locali** e annesso le colonie fenicie più antiche, giungendo così a controllare l’**intera costa dell’Africa settentrionale**, dall’**oceano Atlantico** al confine occidentale dell’**Egitto**, oltre alla **Sardegna**, a **Malta**, alle **isole Baleari** e a parte della **Sicilia**.

{{< figure src="https://upload.wikimedia.org/wikipedia/commons/thumb/f/f5/Maison_punique_byrsa.jpg/1024px-Maison_punique_byrsa.jpg" title="Rovine a byrsa" >}}

Nel V secolo a.C. il generale cartaginese **Annone** intraprese un viaggio lungo la costa atlantica del Nord Africa. La potenza marittima dei cartaginesi permise loro di estendere gli insediamenti e le conquiste, formando un grande impero dedito ai **commerci**. L’oggetto dei loro traffici comprendeva i prodotti delle miniere di **argento** e di **piombo**, la **manifattura tessile**, un’industria del **legno**, la produzione di **ceramica**, **gioielli** e **vetri semplici** e di poco valore e infine l’esportazione di animali selvaggi (provenienti dalle giungle africane), **frutta**, **noci**, **avorio** e **oro**.

{{< figure src="https://upload.wikimedia.org/wikipedia/commons/thumb/1/15/Representaci%C3%B3_guarnida_de_la_deessa_T%C3%A0nit.JPG/920px-Representaci%C3%B3_guarnida_de_la_deessa_T%C3%A0nit.JPG" title="Busto di Tanit (talvolta associato a Didone), la dea della fertilità" >}}

La maggior parte dei prodotti artistici di questo primo periodo era costituita da **imitazioni di opere egiziane**, **greche** e **fenicie**. In letteratura apparve solo qualche opera di carattere tecnico. Così, conosciamo molto poco della vita quotidiana, della forma di governo o della lingua dell’antica Cartagine.

{{< figure src="https://upload.wikimedia.org/wikipedia/commons/thumb/9/9c/Jongen_S191a_Didon.jpg/862px-Jongen_S191a_Didon.jpg" title="Christine Jongen, Didone, circa 2007-08, scultura in bronzo" >}}

Le credenze religiose prevedevano anche il **sacrificio umano** agli dei principali, **Baal** e **Tanit** (l’equivalente della dea fenicia Astarte); vennero apportate modifiche ai culti associati alle divinità greche **Demetra** e **Persefone** e alla dea romana **Giunone** per adattarli alle pratiche religiose del luogo.

{{< figure src="https://upload.wikimedia.org/wikipedia/commons/thumb/0/0c/Dinastie_della_grecia_occidentale%2C_hieron_II%2C_32_litri_di_siracusa%2C_274-216_ac_ca.JPG/831px-Dinastie_della_grecia_occidentale%2C_hieron_II%2C_32_litri_di_siracusa%2C_274-216_ac_ca.JPG" title="Moneta raffigurante Gelone di Siracusa" >}}

Cartagine fu in guerra quasi ininterrottamente con la **Grecia** e con **Roma** per 150 anni. Le guerre con la Grecia avevano per obiettivo il controllo della **Sicilia**, che costituiva un ponte naturale tra il Nord Africa e l’Italia. Cartagine fu dapprima **sconfitta in Sicilia** nel 480 a.C., quando le forze guidate dal generale **Amilcare** vennero battute da **Gelone**, tiranno di Gela e Siracusa. I successivi tentativi cartaginesi di conquistare la Sicilia furono ostacolati dagli eserciti guidati dai tiranni siracusani **Dionisio il Vecchio**, **Dionisio il Giovane**, **Agatocle** e da **Pirro**, re dell’Epiro. Anche dopo la sconfitta finale nel 276 a.C., tuttavia, i cartaginesi continuarono a possedere territori nella Sicilia occidentale. Dodici anni dopo ebbe inizio la prima delle guerre puniche contro Roma.

## Le guerre puniche

_Per approfondire vedi la voce [Guerre puniche](../guerre-puniche)._

La prima guerra punica (264-241 a.C.) vide salire alla ribalta il generale cartaginese **Amilcare Barca**. Sconfitto in Sicilia, Amilcare invase la **Spagna**. Le sue conquiste nella Spagna meridionale furono completate dal genero **Asdrubale** e dal figlio **Annibale**. Cartagine cedette i suoi possedimenti in Sicilia a Roma in seguito alla sconfitta subita alle **isole Egadi** (241 a.C.).

{{< figure src="https://upload.wikimedia.org/wikipedia/commons/thumb/9/93/Punic_wars-it.svg/1017px-Punic_wars-it.svg.png" title="Cronologia delle tre guerre puniche" >}}

Durante la seconda guerra punica (218-201 a.C.), **Annibale**, dalla Spagna, marciò verso est lungo la costa settentrionale del Mediterraneo e giunse in Italia dopo avere attraversato le **Alpi**. La sconfitta finale di **Annibale**, tuttavia, ebbe come risultato la perdita della Spagna e di diverse isole in possesso di Cartagine.

{{< figure src="https://upload.wikimedia.org/wikipedia/commons/f/f0/Dishekel_hispano-cartagin%C3%A9s-2.jpg" title="Siclo raffigurante forse Asdrubale e un elefante da guerra" >}}

Nella terza guerra punica (149-146 a.C.) i **romani**, guidati da **Scipione l’Africano il Giovane**, **rasero al suolo Cartagine**, compiendo così la volontà dell’uomo politico che a Roma rappresentava il tradizionalismo dell’aristocrazia senatoria, **Catone Censore**.

{{< figure src="https://upload.wikimedia.org/wikipedia/commons/thumb/5/5a/Escipi%C3%B3n_africano.JPG/619px-Escipi%C3%B3n_africano.JPG" title="Busto di Publius Cornelius Scipio Africanus scoperto nella Villa dei Papyri a Ercolano. Meta del I sec. a. C. (Inv. No. 5634, Museo Archeologico Nazionale di Napoli)" >}}

## La dominazione romana

L’occupazione del sito fu proibita per venticinque anni. Nel 122 a.C. fu fondata una nuova città con il nome di **Colonia Junonia** che, tuttavia, durò soltanto trent’anni. Nel 46 a.C. Giulio Cesare visitò il luogo e proclamò che lì si doveva costruire una città: la sua volontà venne esaudita da Augusto, che vi fondò **Colonia Julia** nel 29 a.C.

{{< figure src="https://upload.wikimedia.org/wikipedia/commons/8/84/Ruines_de_Carthage.jpg" title="Bagni antonini del periodo romano" >}}

La nuova città raggiunse una prosperità e un’importanza amministrativa che la resero seconda soltanto a Roma. Cartagine divenne inoltre un centro del **cristianesimo** ed ebbe un proprio vescovo a partire dalla fine del II secolo. Sono collegate con Cartagine diverse importanti figure della Chiesa delle origini, tra cui **san Cipriano** che fu vescovo della città nel 248; **Tertulliano**, scrittore di cose ecclesiastiche, che visse nel III secolo, e **sant’Agostino**, che fu vescovo della vicina Ippona all’inizio del V secolo.

## La dominazione bizantina

La città venne fortificata contro gli attacchi dei barbari nel 425. Nel 439 il **re vandalo Genserico** la occupò, facendone la sua capitale. Nel 533, il generale bizantino **Belisario** sconfisse i vandali e la ribattezzò **Colonia Justiniana** in onore dell’imperatore bizantino **Giustiniano I**. Cartagine fece parte dell’impero bizantino fino al 697, quando **venne conquistata dagli arabi** e nuovamente distrutta.

{{< figure src="https://upload.wikimedia.org/wikipedia/commons/thumb/9/91/Meister_von_San_Vitale_in_Ravenna_013.jpg/641px-Meister_von_San_Vitale_in_Ravenna_013.jpg" title="Presunto ritratto di Belisario in un mosaico della Basilica di San Vitale a Ravenna." >}}

## Cartagine oggi

{{< figure src="https://upload.wikimedia.org/wikipedia/commons/thumb/b/be/Carthage_National_Museum_048.jpg/1024px-Carthage_National_Museum_048.jpg" title="Rovine di Cartagine (Byrsa)" >}}

A partire dalla fine del XIX secolo il luogo è stato oggetto di un’intensa attività archeologica, che ha portato alla luce antichi manufatti punici, edifici romani, bizantini e vandali che comprendono alcune tra le più sontuose e raffinate pavimentazioni a mosaico del III e del IV secolo d.C. Oggi Cartagine è un ricco sobborgo di Tunisi.
