---
title: "Antico Egitto"
draft: false
---

## Introduzione

Termine con cui si definisce comunemente la civiltà dell’Egitto, le cui origini non possono essere stabilite con certezza. I risultati della ricerca archeologica fanno ipotizzare che le prime culture della valle del Nilo fossero influenzate dalle civiltà del Vicino Oriente.

Gli storici hanno suddiviso la storia dell’Egitto antico in un periodo arcaico, in tre periodi corrispondenti a tre regni (**Antico**, **Medio** e **Nuovo Regno**) e in **due periodi intermedi**, seguiti dalla cosiddetta **Bassa Epoca** e dall’**età greco-romana**. È però necessario premettere che tutte le date proposte, soprattutto quelle relative alle fasi più antiche, debbono essere considerate con grande cautela e ritenute **indicative**, ma **non precise**. Infatti gli egizi usavano computare gli anni non da un punto di riferimento unico, ma dal primo anno di regno di ogni faraone, il che rende non sempre facile la trasformazione della loro “cronologia relativa” in una moderna “cronologia assoluta”.

## La preistoria

Le aree pianeggianti, dal suolo fertile e ricche di risorse naturali grazie alle inondazioni annuali del fiume, favorirono il concentrarsi degli insediamenti umani nella **valle del Nilo**, delimitata sia a est sia a ovest dal deserto, che la protesse per lungo tempo dalle invasioni. Sappiamo, da ritrovamenti archeologici, che già nel Paleolitico vi erano insediamenti lungo la valle del Nilo e che dall’età del Bronzo (che ebbe inizio nella regione attorno al **4000 a.C.**) fino agli inizi dell’Antico Regno le popolazioni indigene cominciarono a espandersi e a fondare piccoli villaggi. Divenute dunque sedentarie, esse si dedicarono all’agricoltura, coltivando soprattutto **cereali** (**farro**, **miglio** e **avena**) e **ortaggi**; nelle aree paludose lungo le rive del fiume veniva praticato anche l’**allevamento di bovini**.

{{< figure src="https://upload.wikimedia.org/wikipedia/commons/b/b4/Egypte_louvre_314.jpg" title="Antica statuetta badariana raffigurante una donna (ca. 4000 a.C.), scolpita nell'avorio proveniente da un ippopotamo, esposta presso il British Museum. Questo genere di reperti, di cui solo tre esemplari ci sono giunti, sono stati rinvenuti nelle tombe di uomini e donne di El-Badari, la prima delle culture identificabili nell'Egitto predinastico." >}}

Nel periodo **dal V al III millennio a.C.** si evidenziarono alcune **differenze fra il Nord e il Sud** del paese: infatti nella zona del delta del Nilo (**Basso Egitto**) la grande fertilità dei terreni consentiva di disporre di **eccedenze di prodotti** che alimentavano il **commercio**, anche per mare, con i popoli limitrofi; a sud (**Alto Egitto**) il terreno meno fertile costringeva invece le popolazioni a compiere **razzie** nelle zone circostanti.

{{< figure src="https://upload.wikimedia.org/wikipedia/commons/thumb/4/44/%C3%84gyptisches_Museum_Leipzig_024.jpg/673px-%C3%84gyptisches_Museum_Leipzig_024.jpg" title="Vasi in terracotta del Naqada I (p. Amraziano) rossi e neri per doppia cottura senza ossigeno" >}}

La parte finale della preistoria (età predinastica, terminata con l’unificazione dell’Egitto sotto un solo re) viene comunque divisa – in base a ritrovamenti di ceramiche in tombe del IV millennio – in **tre periodi**, ognuno dei quali prende nome dal luogo di ritrovamento dei reperti archeologici: **Badariano**, **Amraziano** e **Gerziano**. Mentre la cultura badariana e quella amraziana (che è uno sviluppo della prima) si diffusero nell’Alto Egitto, la cultura gerziana (3600-3100 a.C.) ebbe diffusione più ampia, essendo attestata dalla **Nubia alla zona del delta**. Durante quest’ultima fase, si evidenziarono anche notevoli cambiamenti nella decorazione della ceramica: secondo alcuni studiosi ci sarebbe stata una migrazione di popolazioni provenienti dal Vicino Oriente che avrebbero introdotto anche **elementi semitici** nella lingua egiziana, secondo altri invece questi elementi innovativi vennero importati solo grazie all’infittirsi degli scambi commerciali con i popoli orientali.

{{< figure src="https://upload.wikimedia.org/wikipedia/commons/4/47/Egypte_louvre_317.jpg" title="Vaso Naqada II (p. Gerziano) in argilla rosata e decorazione in ocra con motivo di imbarcazione stilizzata" >}}

## Il periodo arcaico o dinastico antico (3100-2778 ca. a.C.)

Nel tardo periodo Gerziano (3100 ca. a.C.) si erano costituiti **due regni**, uno nell’**Alto Egitto**, che aveva come capitale la città di **Hieraconpolis** (attuale El-Kôm el-Ahmar), l’altro nel **Basso Egitto**. L’unificazione del paese sarebbe avvenuta, secondo la tradizione, intorno al 3100 a.C. per opera di **Menes**, re dell’Alto Egitto che avrebbe occupato il Nord, attratto anche dalla maggiore fertilità del suolo. La figura di Menes è però avvolta da un alone leggendario ed è probabile che sotto il suo nome si celi l’opera di più sovrani del periodo arcaico (tra i quali il celebre **Narmer**). Tuttavia con Menes, **fondatore della I dinastia**, si fa iniziare il periodo arcaico o dinastico antico, o tinita perché la capitale venne portata da Hieraconpolis a **Thinis** (situata sempre nell’Alto Egitto, ma più a nord), in modo che fosse più controllata la zona appena conquistata del delta.

{{< figure src="https://upload.wikimedia.org/wikipedia/commons/thumb/e/e3/Narmer_Palette_smiting_side.jpg/693px-Narmer_Palette_smiting_side.jpg" title="Il faraone raffigurato mentre abbatte un nemico sulla Tavoletta di Narmer, Museo egizio del Cairo." >}}

Dopo la pacificazione fra Nord e Sud, iniziarono le **lotte contro la Nubia**, che caratterizzarono tutta la storia di questo paese. Durante il periodo arcaico, in cui si succedettero **due dinastie** (comprendenti almeno **diciassette faraoni**), si affermò la **natura assolutistica e teocratica del potere del faraone**, considerato **figlio del dio sole Ra**, e adorato egli stesso come divinità; venne stabilita anche la struttura dello stato, diviso in distretti (detti **“nomi”**) governati dai **nomarchi**. Si sviluppò nel frattempo la **scrittura** (i primi geroglifici si datano a partire da questo periodo) e vennero costruiti anche edifici funerari a **Saqqara** e ad **Abido**, primi esempi dell’arte egizia.

## L’Antico Egitto (2778-2220 ca. a.C.)

L’**Antico Regno** comprende **cinque secoli**, durante i quali si succedettero **quattro dinastie** (dalla III alla VI). La capitale venne trasferita a **Menfi** (da cui la denominazione anche di regno menfita), città fondata a Sud del delta già nel periodo arcaico precedente. Si perfezionò anche l’organizzazione dello stato: i faraoni riuscirono a sottrarsi all’eccessiva dipendenza dal clero di Eliopoli (città dove vi era il santuario federale dei popoli d’Egitto) affidando al sacerdote più importante l’incarico di **visir** (primo collaboratore del faraone); lo stato iniziò a essere amministrato da una **burocrazia** sempre più efficiente, la cui base era costituita dagli **scribi**. Le cariche amministrative, comunque, non erano ereditarie, in modo che i governatori locali non potessero mettere in pericolo l’autorità del faraone.

{{< figure src="https://upload.wikimedia.org/wikipedia/commons/thumb/7/7b/Djoser_d1.jpg/463px-Djoser_d1.jpg" title="Statua di Djoser proveniente dal serdab della piramide a gradoni. Museo Egizio del Cairo." >}}


Il secondo sovrano della III dinastia fu **Djozer**, che regnò dal 2737 al 2717 ca. a.C.; durante il suo regno, gli egizi cominciarono a essere impegnati sempre più spesso in **spedizioni militari** e **commerciali**. L’espansione militare si indirizzò a sud verso la Nubia, lungo la valle dell’alto Nilo, dove si compivano razzie, catturando prigionieri e bestiame. Sono note anche alcune spedizioni commerciali in **Libano**, da dove veniva importato il **legname** da costruzione, che scarseggiava in Egitto, e nel deserto del **Sinai**, che forniva **pietre per l’edilizia**, **gemme preziose** e **metalli** (rame e oro).

{{< figure src="https://upload.wikimedia.org/wikipedia/commons/thumb/6/60/Saqqara_BW_5.jpg/1024px-Saqqara_BW_5.jpg" title="La Piramide a gradoni in pietra calcarea del sovrano Djozer" >}}

Complessivamente il periodo della III dinastia coincise con una **grandissima fioritura anche culturale e artistica del paese**. Nel monumentale complesso mortuario che Djozer fece costruire a Saqqara, l’elemento centrale – la sua tomba – era costituito da un’**enorme piramide a gradoni**; per realizzarla, l’architetto **Imhotep** usò **blocchi di pietra**, invece dei tradizionali mattoni di fango. Inoltre l’evoluzione delle credenze religiose in campo funerario portò gli egizi a perfezionare la tecnica dell’**imbalsamazione dei cadaveri** (Vedi anche [_Imbalsamazione_](../Imbalsamazione)).

{{< figure src="https://upload.wikimedia.org/wikipedia/commons/7/7c/08_red_pyramid.jpg" title="Piramide rossa di Dahsur" >}}

La IV dinastia ebbe inizio con il faraone **Snofru**, che fece edificare a Dahshur (a sud di Saqqara) la **prima piramide a facce lisce**, sebbene non perfettamente triangolari. Primo sovrano guerriero del quale rimanga un’ampia documentazione, Snofru condusse una serie di vittoriose campagne militari in Nubia, in Libia e nella penisola del Sinai. Promuovendo il commercio e lo sfruttamento minerario, diede prosperità al regno. I successori di Snofru, **Cheope** (che regnò per più di vent’anni) e **Chefren**, fecero costruire le proprie tombe – monumentali piramidi – a **Giza**. La dinastia comprese anche il faraone **Micerino** (il quale regnò dal 2578 al 2553 ca. a.C.), che fece costruire la più piccola delle tre piramidi di Giza. Di questi famosissimi complessi funerari quello meglio conservato è quello di Chefren, presso il quale si erge la nota **statua di leone con volto umano** (secondo la tradizione proprio quello del faraone), conosciuta con il nome di **Sfinge**.

{{< figure src="https://upload.wikimedia.org/wikipedia/commons/thumb/a/af/All_Gizah_Pyramids.jpg/1024px-All_Gizah_Pyramids.jpg" title="Le piramidi di Giza: da sinistra, in secondo piano, Micerino, Chefren e Cheope. In primo piano tre piramidi delle regine del complesso di Micerino" >}}

Sotto la IV dinastia la civiltà egizia raggiunse un elevato sviluppo. L’altissimo livello toccato nelle opere ingegneristiche fu conseguito in ogni campo, dalla **scultura** alla **pittura**, alla **navigazione**, alle **scienze**. Gli **astronomi** di Menfi crearono per primi un **calendario solare** basato su un anno di 365 giorni, mentre i **medici** dell’Antico Regno acquisirono notevoli conoscenze nel campo dell’anatomia (in particolare sul **sistema circolatorio del corpo umano**) e della **chirurgia**.

{{< figure src="https://upload.wikimedia.org/wikipedia/commons/thumb/7/73/Khafre.jpg/1280px-Khafre.jpg" title="La Piramide di Chefren e la Grande Sfinge" >}}

Anche se la V dinastia riuscì a mantenere alto il livello di prosperità attraverso l’**intensificazione degli scambi commerciali** e le **incursioni militari** nei territori asiatici, i primi segni del **declino dell’autorità regale** si manifestarono attraverso il crescente potere assunto dagli alti funzionari statali e dagli amministratori delle grandi proprietà. A Saqqara, nella tomba dell’ultimo re della dinastia, **Unas** (che regnò dal 2428 al 2407 ca. a.C.), sono stati ritrovati alcuni testi religiosi, noti come i **“testi delle piramidi”**, scolpiti sulle pareti della sua camera mortuaria, che testimoniano il graduale declino dell’istituto monarchico.

{{< figure src="https://upload.wikimedia.org/wikipedia/commons/thumb/4/4e/Hieroglyph_Text_from_Teti_I_pyramid.jpg/1280px-Hieroglyph_Text_from_Teti_I_pyramid.jpg" title="Testi delle piramidi sulle paredi della camera mortuaria di Unas, a Saqqara" >}}

La decadenza del potere regio proseguì anche durante la VI dinastia: **Pepi I**, che regnò dal 2395 al 2360 ca. a.C., fu vittima di una **congiura** ordita dalla moglie. Si ritiene che durante gli ultimi anni di regno di **Pepi II** (2350-2260 ca. a.C.) il potere regale fosse di fatto esercitato dal primo ministro. Anche il controllo regio sull’economia fu indebolito dai numerosi decreti di esenzione dalle tasse promulgati per ottenere ampi consensi popolari. **I distretti assunsero rapidamente autonomia dal potere centrale**, poiché i loro governatori iniziarono a restare per lunghi periodi nella stessa sede invece di venire trasferiti periodicamente.

{{< figure src="https://upload.wikimedia.org/wikipedia/commons/7/7a/Kneeling_Statuette_of_Pepy_I%2C_ca._2338-2298_B.C.E.%2C_39.121.jpg" title="Pepi I in posa orante. Brooklyn Museum, New York" >}}

## Il primo periodo intermedio (2220-2065 a.C.)

Con la VII dinastia ebbe inizio il **primo periodo intermedio**, segnato da **continue lotte interne**. Le vicende della VII dinastia, così come quelle della successiva (VIII dinastia), sono relativamente oscure: entrambe le dinastie ebbero la propria sede a Menfi e regnarono complessivamente per soli venticinque anni, durante i quali i governatori, dato il progressivo indebolimento del potere centrale, acquisirono il pieno controllo dei propri distretti e ottennero dai faraoni la **trasmissione ereditaria delle cariche**. Sotto la IX e la X dinastia i signori locali della regione circostante **Eracleopoli** imposero il loro potere a nord fino a Menfi e fino al delta del Nilo, e a sud fino ad Asyùţ (Licopoli). I rivali della regione di Tebe fondarono l’XI dinastia, che regnò nella zona tra Abido ed Elefantina, vicino all’odierna Assuan. Il primo periodo di questa dinastia (la prima del Medio Regno) si sovrappose all’ultimo della X.

{{< figure src="https://upload.wikimedia.org/wikipedia/commons/thumb/2/2f/Relieve_tumba_Satbahetep_%28M.A.N._Inv.1976-114-A-2080%29_02.jpg/906px-Relieve_tumba_Satbahetep_%28M.A.N._Inv.1976-114-A-2080%29_02.jpg" title="Parziale vista sul bassorilievo dalla parete nord di una cappella funeraria contenente le tombe di governatore distrettuale Neferkhau e una donna di nome Sat-Bahetep (probabilmente la moglie), datata tra il IX e XI Dinastie. Si presenta con un funerario alimentare-offerta rituale per Sat-Baheteps di Ba (tra il 2160 a.C. e il 1990 a.C.)." >}}

## Il Medio Regno (2061-1785 a.C.)

Sebbene il **Medio Regno** sia generalmente ritenuto comprensivo dell’intera XI dinastia, esso iniziò in realtà con la riunificazione del paese operata da **Mentuhotep II**, che regnò dal 2061 al 2010 ca. a.C. Nonostante alcune ribellioni, il sovrano riuscì a mantenere saldo il controllo sul regno, anche a seguito della sostituzione di numerosi governatori e del **trasferimento della capitale a Tebe**; il faraone fece costruire il proprio **monumento funerario a Deir el-Bahri**.

{{< figure src="https://upload.wikimedia.org/wikipedia/commons/b/b2/Mentuhotep_Seated_edit.jpg" title="Statua osiriforme di Mentuhotep II. Museo egizio del Cairo" >}}

Il regno di **Amenemhet I**, primo sovrano della XII dinastia, coincise con **un periodo di pace**; il faraone spostò ancora la capitale vicino a **Menfi**, ridimensionando la centralità politica di Tebe allo scopo di favorire l’unità del regno. In compenso, venne data preminenza al **culto del dio tebano Ammone**. Amenemhet pretese il giuramento di fedeltà personale da tutti i governatori, il comportamento dei quali fu da allora in poi sottoposto a un severo controllo, e ristrutturò la burocrazia regia, dando vita a **una nuova classe composta da scribi e amministratori**. La letteratura si sviluppò prevalentemente quale mezzo per promuovere l’**immagine del faraone come guida del popolo, dotato di umanità, di generosità**, invece che come dio inaccessibile. Inoltre il faraone non fu più considerato come l’unica persona cui era concessa la facoltà di sopravvivere dopo la morte, e così **il rito della mummificazione fu progressivamente esteso anche alle fasce socialmente meno elevate**. Durante gli ultimi dieci anni del suo regno, Amenemhet, per evitare lotte per la successione o usurpazioni, associò al trono il figlio, **Sesostri**, dando così inizio a una consuetudine che sarà poi quasi sempre rispettata. La **Storia di Sinuhe**, capolavoro letterario che tratta di quell’epoca, lascia intendere che il re fu assassinato.

{{< figure src="https://upload.wikimedia.org/wikipedia/commons/thumb/e/e6/Serekh_or_Horus_name_of_Amenemhat_I%2C_detail_of_a_limestone_wall-block_from_Koptos.jpg/1280px-Serekh_or_Horus_name_of_Amenemhat_I%2C_detail_of_a_limestone_wall-block_from_Koptos.jpg" title="Il geroglifico di Amenemhet I, particolare di un blocco di pietra calcarea di Koptos" >}}

I successori proseguirono i programmi di Amenemhet: il figlio, **Sesostri I** (1962-1928 ca. a.C.), continuò la **politica espansionistica in Nubia** dove costruì delle **fortezze**, dopo aver raggiunto la seconda cataratta del Nilo, e stabilì legami commerciali con i regni circostanti; inviò governatori in **Palestina** e in **Siria** e combatté contro i **popoli libici**. Sesostri II (che regnò dal 1895 al 1878 ca. a.C.) iniziò la bonifica della regione di Al-Fayyum e diede stabilità alla **conquista della Nubia**, mentre il suo successore **Sesostri III** (1878-1843 ca. a.C.) fece scavare **un canale in prossimità della prima cataratta del Nilo**, istituì un **esercito permanente** e costruì nuove fortificazioni lungo il confine meridionale; inoltre, **suddivise il regno in tre unità geografiche**, ognuna **controllata da un ufficiale sottoposto direttamente alla supervisione del suo primo ministro** (visir), non riconoscendo più alcuna autorità alla nobiltà provinciale. Amenemhet III, infine, continuò la politica attuata dai predecessori ed estese le aree coltivabili, portando a termine la bonifica della regione del Fayyum e avviando una vasta riforma agraria, e intensificò anche i commerci verso le regioni del Vicino Oriente.

{{< figure src="https://upload.wikimedia.org/wikipedia/commons/e/e6/Egyptian_-_Amun-Re_-_Walters_571417.jpg" title="Amuleto di Amon-Ra in argento (Terzo periodo intermedio). Il disco solare sul copricapo lo assimila a Ra. Walters Art Museum, Baltimora." >}}

Sotto i sovrani di Tebe, l’Egitto conobbe una **notevole rinascita culturale**: l’architettura e l’arte del periodo rivelano una straordinaria delicatezza di tratti, e in questa fase si sviluppò quella che viene considerata l’**età d’oro della letteratura egizia**. Tra le opere architettoniche più importanti del Medio Regno si ricordano le **piramidi di Sesostri II e di Amenemhet III**; nella statuaria si affermò una nuova tendenza: le statue dei faraoni non erano più solenni e impassibili, ma riflettevano nei **tratti del volto una concezione più umana e meno divina del sovrano**, impegnato a occuparsi del benessere del suo popolo.

{{< figure src="https://upload.wikimedia.org/wikipedia/commons/1/16/Amenemhat_III.jpg" title="Amenemhat III con Corona bianca (AEIN 924), Ny Carlsberg Glyptotek, Copenaghen." >}}

## Il secondo periodo intermedio (1785-1580 a.C.)

I sovrani della XIII dinastia – circa **cinquanta**, che regnarono nel corso di centoventi anni – furono più deboli dei loro predecessori, pur riuscendo a mantenere il controllo della Nubia e a gestire un’amministrazione centralizzata. Negli ultimi anni dovettero competere con i sovrani rivali della XIV dinastia, che avevano acquisito il controllo della regione del delta, e contrastare le **invasioni degli hyksos**, popolazione semitica proveniente dall’Asia occidentale.

Gli hyksos si erano stanziati, già alla fine della XIII dinastia, nella zona del **delta del Nilo** dove, approfittando del clima di anarchia che si andava creando, vivevano di **razzie**. Quando nel Vicino Oriente crebbe la pressione delle popolazioni **indoeuropee** (**ittiti**, **cassiti** e **hurriti**), la penetrazione degli hyksos si fece più intensa e, data la mancanza di un solido potere centrale, **gli invasori riuscirono a impadronirsi del paese**; dapprima occuparono la zona del delta e la città di **Avari**, ove costituirono uno stato autonomo, poi riuscirono in una cinquantina d’anni a estendere il loro dominio fino a **Menfi**. La conquista fu abbastanza facile, anche perché gli hyksos utilizzavano il **carro da combattimento trascinato da cavalli**, che era sconosciuto agli egizi.

{{< figure src="https://upload.wikimedia.org/wikipedia/commons/thumb/3/33/Egypt_Hyksos_Period.png/502px-Egypt_Hyksos_Period.png" title="L'Egitto durante la XV dinastia hyksos" >}}

Il costituirsi di una **dinastia hyksos** segnò l’inizio del **secondo periodo intermedio** (durato circa 205 anni), caratterizzato da **instabilità** e da **mancanza di unità politica**. Gli hyksos della XV dinastia governarono dalla capitale Avari, nel delta orientale, mantenendo il controllo delle regioni centrali e settentrionali del paese; essi adottarono le titolature e le usanze egiziane e mantennero negli alti gradi della burocrazia funzionari egizi. Contemporaneamente, sorse nel Medio Egitto la XVI dinastia, molto probabilmente asservita agli hyksos.

Maggiore indipendenza fu esercitata nel sud da un terzo centro di potere, sede della XVII dinastia tebana, che regnava sul territorio compreso tra Elefantina e Abido; già il **re tebano Kamose** (1576-1570 ca. a.C.) della XVII dinastia, **combatté con successo contro gli hyksos**, ma fu **suo fratello Amosi I** che **riunificò il paese sconfiggendoli**, **distruggendo la loro capitale Avari** e **costringendoli a rifugiarsi nella Bassa Palestina**. Gli hyksos, durante il periodo in cui dominarono in Egitto, introdussero alcune importanti innovazioni, come il **telaio verticale**, la **coltura dell’olivo**, la **lavorazione del bronzo** e, nel campo militare, l’uso di nuove armi e del **carro da combattimento**.

{{< figure src="https://upload.wikimedia.org/wikipedia/commons/8/8e/Sarcophage-Kamose.jpg" title="Sarcofago di Amose I. Il Cairo, Museo egizio" >}}

## Il Nuovo Regno (1580-1085 CA. a.C.)

Con l’unificazione del paese e la fondazione della XVIII dinastia da parte di **Amosi I** ebbe inizio il **Nuovo Regno** (1580-1085 a.C.) o secondo impero tebano, forse **il periodo più fiorente della storia egiziana**. Amosi ristabilì i confini e le strutture di governo del Medio Regno, riprendendone anche il programma di **bonifiche**, e seppe mantenere la propria autorità sui governatori locali grazie al controllo dell’esercito. La capitale fu spostata ancora una volta a **Tebe**, città di cui era originaria la XVII dinastia e dove aveva sede il **culto del dio Ammone**, destinato a diventare, durante il Nuovo Regno, il più importante di tutto l’Egitto. Un elemento di novità del Nuovo Regno fu l’importanza acquisita dalle **donne**, illustrata dagli alti titoli e dalle posizioni riconosciute alle mogli e alle madri dei sovrani.

{{< figure src="https://upload.wikimedia.org/wikipedia/commons/f/f2/Louvre_042007_14_c.jpg" title="Statuetta di Amenofi I in legno policromo. Museo del Louvre, Parigi" >}}

Ad Amosi succedette il figlio **Amenofi I** (1551-1524 a.C.), che estese i confini dell’Egitto in **Nubia** e in **Palestina** e iniziò i lavori delle grandi costruzioni di **Karnak**; diversamente dai suoi predecessori che avevano utilizzato le piramidi come monumenti sepolcrali, egli **si fece seppellire in una tomba a camera scavata nelle pareti rocciose** di una valle vicino a Tebe (detta poi **Valle dei Re**). Dopo di lui, anche i suoi successori seguirono questa consuetudine e la tipologia della piramide venne definitivamente abbandonata.

{{< figure src="https://upload.wikimedia.org/wikipedia/commons/e/e9/Thutmose_I%2C_copy_of_relief%2C_Deir_el-Bahari_%28MMA_30.4.137%29.jpg" title="Copia di Nina de Garis Davies di un rilievo raffigurante Tutmosi I accompagnato dalla madre Seniseneb, dalla Cappella di Anubi nel Tempio funerario di Hatshepsut a Deir el-Bahari. Metropolitan Museum of Art, New York. " >}}

A **Tutmosi I**, che restaurò il culto del dio Ammone, succedette il figlio, **Tutmosi II**; il nuovo re riuscì a mantenere le conquiste dei suoi predecessori, che si erano spinti fino all’Eufrate. Tutmosi II non aveva figli legittimi, così quando morì nel 1504 a.C. i potenti sacerdoti di Ammone riconobbero come suo erede **Tutmosi III**, suo figlio naturale. Essendo questi ancora bambino, governò in qualità di reggente **Hatshepsut**, moglie di Tutmosi II, che mantenne il governo per più di vent’anni, grazie anche all’appoggio del clero tebano; durante il suo regno si intensificarono gli scambi commerciali, mentre venne sospesa la politica espansionistica dei predecessori. Hatshepsut morì nel 1483 a.C.; **dopo la sua scomparsa fu considerata un’usurpatrice e la sua memoria fu infangata**.

{{< figure src="https://upload.wikimedia.org/wikipedia/commons/thumb/2/25/WLANL_-_koopmanrob_-_Maat-ka-Re_Hatsjepsoet_%28RMO_Leiden%29.jpg/710px-WLANL_-_koopmanrob_-_Maat-ka-Re_Hatsjepsoet_%28RMO_Leiden%29.jpg" title="Scultura in granito raffigurante Hatshepsut con il copricapo tradizionale dei sovrani egizi, il nemes, sormontato dall'ureo, in seguito scalpellato via. Insolitamente, non vi è traccia della barba posticcia. Rijksmuseum van Oudheden, Leida. " >}}

Salì allora al trono **Tutmosi III**, il quale dapprima **riconquistò la Siria e la Palestina**, che nel frattempo si erano rese indipendenti, e in seguito condusse una serie di spedizioni militari (narrate negli annali del suo regno, ritrovati nel tempio di Karnak), nel tentativo di espandere i confini dello stato e di affermare l’egemonia egiziana in Oriente. La più importante delle sue diciassette campagne in Asia fu l’ottava: il faraone sbarcò in **Fenicia** e, attraverso la Siria, giunse al fiume **Eufrate**, che superò utilizzando delle imbarcazioni che aveva trasportato attraverso il deserto. Dichiarata **guerra al regno di Mitanni**, lo conquistò; la sua vittoria ebbe così grande risonanza che i **babilonesi**, gli **assiri** e gli **ittiti**, che pur non si erano scontrati con il suo esercito, **accettarono di versargli un tributo**.

{{< figure src="https://upload.wikimedia.org/wikipedia/commons/thumb/f/fc/TuthmosisIII.JPG/768px-TuthmosisIII.JPG" title="Statua in basalto di Thutmose III. Museo di Luxor" >}}

Il **territorio dell’Egitto faraonico**, che arrivò a sud fino alla quarta cataratta del Nilo, **non era stato mai così esteso**. **Amenofi II**, che regnò dal 1453 al 1419 a.C., **e Tutmosi IV cercarono di conservare le conquiste del loro predecessore**, nonostante la crescente minaccia costituita dagli ittiti e dallo stato di Mitanni. Infatti nel Vicino Oriente la situazione politica, a causa del sorgere dei nuovi imperi, si faceva più difficile per i dominatori egizi; ne sono prova tra l’altro l’intensificarsi delle relazioni diplomatiche e il **matrimonio fra Tutmosi IV** e la **figlia del re di Mitanni**. Anche **Amenofi III**, figlio di Tutmosi IV, **sposò la sorella del re di Babilonia**; il faraone regnò pacificamente per quasi quattro decadi (1413-1371 ca. a.C.). Sotto il suo governo l’**arte** e l’**architettura** conobbero una nuova fioritura (tra l’altro, fu costruito il **grande tempio di Ammone** a Luxor) e le relazioni con i regni vicini si mantennero stabili.

{{< figure src="https://upload.wikimedia.org/wikipedia/commons/thumb/7/7a/Luxor07%28js%29.jpg/1280px-Luxor07%28js%29.jpg" title="L'ingresso del Tempio di Amon a Luxor " >}}

Il figlio ed erede, **Amenofi IV** (1372-1354 ca. a.C.) è ricordato soprattutto per la **riforma religiosa**, volta a contrastare il potere dei sacerdoti di Ammone. Fin dalle origini della dinastia il clero tebano aveva avuto un’importanza eccessiva, spesso condizionando l’operato dei faraoni. Amenofi IV compì dunque un gesto rivoluzionario: **abolì il culto di Ammone**, ne chiuse i templi e ne disperse i sacerdoti. Impose quindi un nuovo **culto monoteistico**, quello di **Aton**, il **dio del sole**, e **cambiò anche il suo nome in Akhenaton** (“colui che è gradito ad Aton”). Abbandonò infine Tebe per una nuova capitale, Akhetaton (oggi Tell el-Amarna), costruita lungo il Nilo, 300 km a nord di Tebe, in onore di Aton.

{{< figure src="https://upload.wikimedia.org/wikipedia/commons/7/7c/Akhenaten_statue.jpg" title="Busto colossale di Akhenaton, con tracce dei colori originari, proveniente dal Grande tempio di Aton ad Amarna (Museo egizio, Il Cairo) " >}}

Il culto del nuovo dio presentava **caratteristiche più democratiche**, in quanto presupponeva un **maggiore egualitarismo** fra gli uomini e si basava su testi sacri meno incomprensibili dei precedenti. Anche il comportamento del faraone e della moglie **Nefertiti**, che appoggiò la riforma religiosa, fu diverso: i sovrani si fecero raffigurare in **atteggiamenti informali e quotidiani**, e nell’arte egiziana si introdusse una tendenza realistica, talora anche esasperata, indice del fatto che il faraone voleva anche in questo ambito rompere con la tradizione precedente. La situazione si andava tuttavia complicando per Akhenaton: infatti gli **ittiti**, approfittando delle difficoltà interne causate da una rivolta suscitata dal clero di Tebe, **fomentarono un’insurrezione dei vassalli siro-palestinesi**. La **Siria si ribellò**, **gli amorrei conquistarono i porti fenici** precedentemente occupati dagli egiziani e **il regno di Mitanni fu sottomesso dagli ittiti** e dagli **assiri**.

{{< figure src="https://upload.wikimedia.org/wikipedia/commons/thumb/6/63/Xviii_dinastia%2C_ritratto_della_coppia_reale_nefertiti_e_achenaton%2C_1340_ac_ca._02.JPG/1139px-Xviii_dinastia%2C_ritratto_della_coppia_reale_nefertiti_e_achenaton%2C_1340_ac_ca._02.JPG" title="Teste di Akhenaton, a sinistra, e della grande sposa reale Nefertiti (Ägyptisches Museum und Papyrussammlung, Neues Museum, Berlino)" >}}

La riforma religiosa di Akhenaton terminò con il suo regno; gli succedette il giovane genero **Tutankhamon**, che **riportò la capitale a Tebe** e **abbandonò il culto del dio Aton**, **restaurando quello di Ammone**. Del regno di Tutankhamon non si sa quasi nulla; il faraone è noto soprattutto per lo **splendido corredo funerario** ritrovato nella sua tomba dai due archeologi britannici **Howard Carter** e **George Carnarvon** nel 1922. Al fondatore della XIX dinastia, **Ramesse I** (che regnò dal 1293 al 1291 a.C.), succedette il figlio **Seti I** (1291-1279 a.C.), che condusse campagne militari contro la Siria, la Palestina, la Libia e gli ittiti. Fece costruire un **santuario ad Abido**, e – come suo padre – scelse quale capitale Pi-Ramesse (odierna Qantir).

{{< figure src="https://upload.wikimedia.org/wikipedia/commons/thumb/2/27/CairoEgMuseumTaaMaskMostlyPhotographed.jpg/682px-CairoEgMuseumTaaMaskMostlyPhotographed.jpg" title="Maschera funeraria di Tutankhamon. Museo egizio del Cairo. " >}}

Gli succedette **Ramesse II**, uno dei suoi figli, che regnò per quasi 67 anni: a lui si deve la **costruzione e l’ampliamento di gran parte dei monumenti di Luxor e di Karnak**, dei **templi di Abu Simbel** e dei **santuari di Abido e di Menfi**. Ramesse II affrontò gli ittiti nella **battaglia di Qadesh** (in Siria, sul fiume Oronte) nei primissimi anni del XIII secolo a.C., che però si risolse senza vincitori; dopo una ventina d’anni, egli concluse con **Khattushili III**, re degli ittiti, un **trattato di pace** (**il più antico di cui ci sia giunto il testo**, sia nella versione egiziana sia in quella ittita) che prevedeva anche un reciproco aiuto in caso di aggressione esterna. Il pericolo era infatti rappresentato dagli **assiri**, che divenivano sempre più potenti e governavano un impero che si estendeva fino all’Eufrate. Il figlio di Ramesse, **Merneptah** (che regnò dal 1233 al 1223 ca. a.C.), **sconfisse i cosiddetti popoli del mare**, gli invasori provenienti dall’Egeo che dilagarono nel Medio Oriente nel XIII secolo a.C.; è probabile che proprio sotto il suo regno sia avvenuto l’**esodo degli ebrei dall’Egitto** e che **Mosè** sia vissuto alla corte di Ramesse II.

{{< figure src="https://upload.wikimedia.org/wikipedia/commons/0/03/RamsesIIEgypt.jpg" title="Busto di una delle quattro statue esterne di Ramesses II ad Abu Simbel" >}}

I faraoni che succedettero dovettero affrontare le insurrezioni da parte degli ormai numerosi popoli assoggettati. Il secondo sovrano della XX dinastia, **Ramesse III**, riuscì a respingere la seconda incursione dei “popoli del mare” che si erano alleati con i libici: fece poi rappresentare le proprie vittorie militari sulle pareti del **complesso funerario edificato a Medinet Habu**, vicino a Luxor. Dopo la sua morte, l’Egitto conobbe un periodo di **decadenza**, dovuta principalmente al concentrarsi del potere nelle mani dei sacerdoti di Ammone, dei capi dell’esercito (che si arrogavano sempre più privilegi) e dei più importanti burocrati.

{{< figure src="https://upload.wikimedia.org/wikipedia/commons/thumb/0/0d/Treaty_of_Kadesh.jpg/610px-Treaty_of_Kadesh.jpg" title="Versione in ittita del trattato di Qadeš, rinvenuta negli archivi reali di Ḫattuša (Museo archeologico, Istanbul)" >}}

## La Bassa Epoca (1085-332 a.C.)

La cosiddetta Bassa Epoca comprende i regni delle dinastie dalla XXI alla XXXVI. Fra l’XI e l’VIII secolo a.C. l’Egitto conobbe un periodo di decadenza sia economica sia politica e, pur continuando a svolgere un ruolo importante nel bacino del Mediterraneo, **perse la sua egemonia sui paesi vicini**. La **Nubia**, approfittando della situazione di crisi, si ribellò e **divenne indipendente**; anche la Libia e la Siria uscirono del tutto dalla sfera di influenza egiziana. I sovrani delle prime quattro dinastie, che elessero a capitale del regno **Tanis**, nel nord del paese, dovettero inoltre continuamente **competere con i sacerdoti di Tebe**, che detenevano di fatto il potere nell’Alto Egitto. Sembra anche che i sovrani della XXI dinastia avessero **origini libiche** e che libici fossero i primi sovrani della XXII dinastia, il più importante dei quali fu **Sheshonq**, che riuscì a **invadere la Palestina** e a **saccheggiare Gerusalemme** (930 ca. a.C.).

{{< figure src="https://upload.wikimedia.org/wikipedia/commons/f/f7/Sphinx_of_king_Sheshonk.jpg" title="Sfinge di Sheshonq I. New York, Brooklyn Museum. " >}}

Verso il 750 a.C. l’Alto Egitto fu conquistato dal **regno di Kush**, che ne conservò il dominio per meno di un secolo. Il progressivo indebolimento dello stato espose infatti l’Egitto alla minaccia degli **assiri**, che nel 671 a.C., guidati dal loro re **Asarhaddon**, occuparono **Menfi**. Nel 667 a.C.** Assurbanipal**, figlio di Asarhaddon, **ridusse l’Egitto a protettorato assiro**. Tuttavia anche per l’impero assiro iniziò un periodo di crisi, di cui seppe approfittare Psammetico I, principe di Sais, che era vassallo del re assiro.

{{< figure src="https://upload.wikimedia.org/wikipedia/commons/thumb/4/4c/Relief_Esarhaddon_Louvre_AO20185.jpg/729px-Relief_Esarhaddon_Louvre_AO20185.jpg" title="Asarhaddon e sua madre Naqi'a nel tempio di Marduk per il restauro di Babilonia, bronzo, Parigi, Louvre" >}}

**Psammetico I**, fondatore della XXVI dinastia, nel 663 a.C. **restaurò l’unità del regno**, servendosi anche dell’aiuto di **mercenari cari e ioni**, forse inviati da Gige, re della Lidia. Il faraone trasferì la capitale del regno a Sais sul delta, fece spedizioni in Nubia e contro gli assiri; favorì inoltre la rinascita culturale della civiltà egizia, aprendosi anche a contatti che diverranno sempre più frequenti con la **civiltà greca**. Gli succedette il figlio **Neco**, che riprese l’espansione asiatica vincendo **Giosia**, **re di Giuda**, nel 609 a.C. nella **battaglia di Megiddo**; fu invece **sconfitto da Nabucodonosor II** nel 605 a.C. nei pressi di **Karkemish**.

{{< figure src="https://upload.wikimedia.org/wikipedia/commons/c/c8/Psammetique_Ier_T_Pabasa.jpg" title="Psammetico I offre libagioni a Ra-Harakhti" >}}

I suoi successori, **Psammetico II**, **Apries** e **Amasis**, non organizzarono spedizioni militari, ma **intensificarono i rapporti con il mondo greco**: mercenari greci infatti accompagnarono Psammetico II in una spedizione in Nubia, come testimoniano i loro nomi impressi su una gamba di una delle statue colossali di Ramesse II ad Abu Simbel. Importanti furono anche i rapporti commerciali con la Grecia, che spinsero alcuni greci a stabilirsi in Egitto, soprattutto a **Naucrati**, **importante emporio commerciale nel delta**. Amasis strinse anche **alleanza con Policrate**, **tiranno di Samo**, **contro la Persia**, loro comune nemico. Tuttavia, il suo successore **Psammetico III** **fu sconfitto nel 525 a.C. dal re persiano Cambise II** e **l’Egitto divenne una satrapia persiana**, governata da un satrapo che risiedeva a Menfi.

{{< figure src="https://upload.wikimedia.org/wikipedia/commons/thumb/6/6a/Plate_sphinx_BM_GR1965.9-30.705.jpg/1077px-Plate_sphinx_BM_GR1965.9-30.705.jpg" title="Piatto con sfinge seduta, orientalizzante greco-orientale, VI secolo aC, proveniente da Naucrati" >}}

I persiani si considerarono successori dei faraoni e costituirono la XXVII dinastia che regnò dal 525 al 404 a.C. (prima dominazione persiana). **Scoppiarono anche alcune rivolte egiziane contro gli invasori persiani**: la più importante fu quella capeggiata, alla metà del V secolo a.C., da Inaro, un libico aiutato dalla flotta ateniese. **L’Egitto**, approfittando della crisi dell’impero persiano, **riuscì a riacquistare temporaneamente l’indipendenza** sotto il regno di **Artaserse II**, e nel 404 a.C. con Amirteo (404-399 a.C.), che fu l’unico sovrano della XXVIII dinastia. Il regno rimase indipendente fino al 341 a.C., quando **il re persiano Artaserse III Ochos sconfisse il faraone Nectanebo II**. La seconda dominazione persiana fu però breve: **Alessandro Magno** vi pose infatti fine nel 332 a.C.

{{< figure src="https://upload.wikimedia.org/wikipedia/commons/thumb/7/78/Artaxerxes_II_relief_detail.jpg/409px-Artaxerxes_II_relief_detail.jpg" title="Raffigurazione di Artaserse II di Persia a Persepoli, Iran" >}}

## L’Egitto tolemaico (332 a.C. - 30 a.C.)

La **conquista dell’Egitto da parte di Alessandro Magno fu piuttosto rapida e facile**: infatti **il satrapo Mazace gli consegnò l’Egitto senza opporre resistenza**. Salutato come un liberatore dalla popolazione che aveva mal sopportato la dominazione persiana, **Alessandro assunse i titoli regali tradizionali** e si recò poi al santuario del dio **Ammone**, nel deserto, dove venne riconosciuto dai sacerdoti come **figlio del dio**; nel 332 a.C. **alla foce del Nilo fondò** una città che da lui prese il nome di **Alessandria**, che in pochi anni diventò **il più importante centro culturale dell’età ellenistica**. Alessandro affidò a Cleomene di Naucrati e al **generale Tolomeo** il governo del paese: alla morte di Alessandro nel 323 a.C. questi si fece assegnare la satrapia dell’Egitto, che governò secondo gli accordi fra i diadochi. Nel 305 a.C., al termine delle lotte che opposero i successori di Alessandro, **assunse il titolo regale e l’epiteto di Sotere** (**“Salvatore”**), fondando la **dinastia dei Tolomei** o Lagidi.

{{< figure src="https://upload.wikimedia.org/wikipedia/commons/thumb/8/85/British_Museum_Egypt_031.jpg/954px-British_Museum_Egypt_031.jpg" title="Busto di Tolomeo, raffigurato come faraone d'Egitto" >}}

L’Egitto tolemaico divenne **una delle grandi potenze del mondo ellenistico** ed estese il proprio dominio su parti della **Siria**, dell’**Asia Minore**, di **Cipro**, della **Libia** e della **Fenicia**; inoltre i Tolomei svilupparono gli scambi commerciali, **favorendo anche l’insediamento di greci nel paese**. La nuova città di **Alessandria divenne un centro culturale assai importante**, grazie soprattutto alla **sapiente politica culturale di Tolomeo II Filadelfo**, che ospitò molti intellettuali greci alla sua corte e **ampliò la famosa biblioteca**, fatta erigere dal padre.

{{< figure src="https://upload.wikimedia.org/wikipedia/commons/thumb/a/a2/Alexandria-Sawary.jpg/1024px-Alexandria-Sawary.jpg" title="Sfide di granito rosa del regno tolemaico, Alessandria d'Egitto" >}}

Tuttavia, con la fine del III secolo (regni di Tolomeo III Evergete e di Tolomeo IV Filopatore) cominciarono a evidenziarsi alcuni elementi di **decadenza** sia economica che politica, aggravata dalla **lunga serie di ribellioni interne e dalla perdita di gran parte dei territori al di fuori dell’Egitto**. Sotto il regno di **Tolomeo VI**, nel 169 a.C. **l’Egitto fu invaso da Antioco IV Epifane di Siria**: i **romani**, tuttavia, **obbligarono Antioco a lasciare la regione**, il cui controllo fu a quel punto diviso tra **Tolomeo VI** e il fratello minore **Tolomeo VIII**, che alla morte del primo assunse i pieni poteri (145 a.C.).

{{< figure src="https://upload.wikimedia.org/wikipedia/commons/thumb/e/e3/Antiokhos_IV.jpg/698px-Antiokhos_IV.jpg" title="Busto di Antioco (Altes Museum, Berlino)." >}}

I successivi sovrani della dinastia riuscirono a conservare la prosperità e il prestigio del regno, pur continuando a **perdere territori a favore di Roma**. L’Egitto, infatti, nel corso del I secolo a.C. entrò nell’orbita politica romana: dopo la **battaglia di Farsalo nel 48 a.C.**, **Pompeo sconfitto si rifugiò in Egitto**, dove **Tolomeo XIII lo fece uccidere per accattivarsi la simpatie di Giulio Cesare**. Ma **Cesare**, giunto in Egitto, **affidò il regno a Cleopatra** che fu l’ultima grande sovrana della dinastia tolemaica; seguirono disordini interni che culminarono con l’uccisione di Tolomeo XIII.

## Dalla dominazione romana all’islamizzazione (30 a.C. – 642 d.C.)

Dopo la morte di Cesare (44 a.C.), Cleopatra si alleò con **Marco Antonio** senza riuscire tuttavia a porre fine al declino del suo regno. Con la **sconfitta della flotta di Marco Antonio e Cleopatra ad opera di Ottaviano** (il futuro imperatore **Augusto**) **ad Azio nel 31 a.C.** e la **morte di Cleopatra nel 30 a.C.**, l’**Egitto divenne parte dell’impero romano**; fu però **considerato possesso privato dell’imperatore**, che lo **governava attraverso un suo diretto rappresentante appartenente all’ordine equestre**, detto **praefectus Aegypti**, a capo di una struttura amministrativa e burocratica che ricalcava quella tolemaica. Unico breve intervallo nella lunga dominazione romana fu il passaggio del regno, nel III secolo, sotto il controllo della **regina Zenobia di Palmira**. Nel 212, inoltre, per opera della **Constitutio antoniniana** dell’imperatore **Caracalla**, **gli egiziani**, come tutti gli altri sudditi dell’impero, **ottennero la cittadinanza romana**. Con la riforma amministrativa di **Diocleziano**, l’**Egitto entrò a far parte della diocesi d’Oriente**.

{{< figure src="https://upload.wikimedia.org/wikipedia/commons/thumb/d/d4/Esquiline_Venus_Musei_Capitolini_MC1141_n2.jpg/682px-Esquiline_Venus_Musei_Capitolini_MC1141_n2.jpg" title="Dettaglio della Venere esquilina, statua ellenistica raffigurante Cleopatra (Musei Capitolini, Roma)" >}}

Sotto la dominazione romana la regione visse **un periodo relativamente pacifico**; il confine meridionale ad Assuan fu solo di rado attaccato dagli **etiopi**. La popolazione comprendeva gruppi numerosi di **greci**, di **ebrei** e di altre etnie provenienti dall’Asia Minore e, per influenza delle **lingue greca** e **semitica**, in questo periodo si sviluppò la **lingua copta**. **Alessandria**, che giunse a contare anche trecentomila abitanti, **rimase la capitale dell’Egitto**, come lo era stata sotto i Tolomei, e **una delle più grandi città dell’impero romano**, **centro di un prospero commercio tra l’India, la penisola arabica e il Mediterraneo**.

{{< figure src="https://upload.wikimedia.org/wikipedia/commons/thumb/c/c4/Serapis_Pio-Clementino_Inv689_n2.jpg/752px-Serapis_Pio-Clementino_Inv689_n2.jpg" title="Busto di Serapide (Musei Vaticani)" >}}

L’Egitto divenne un **punto cardine nell’economia dell’impero**, non solo grazie al **raccolto annuale di grano**, ma anche alle forniture di **vetro**, **metalli** e di altri prodotti dell’**artigianato**; i commercianti introdussero a Roma **spezie**, **profumi**, **pietre preziose** e **metalli rari** provenienti dai porti del Mar Rosso. Per assicurarsi l’appoggio della popolazione locale e della potente casta sacerdotale, **gli imperatori romani mantennero le antiche tradizioni religiose** (tanto che **i culti di Iside e di Serapide si diffusero in tutto il mondo romano**, così come altri aspetti della mitologia egizia), e **completarono o abbellirono i templi iniziati sotto i Tolomei** (ancora visibili sono quelli di Isna, Kawn Umbu, Dandara e Philae).

## Dai bizantini agli arabi

L’Egitto fu inoltre un importante centro delle **prime comunità cristiane**; la locale **Chiesa copta**, che aderì al **monofisismo**, **si separò dalla Chiesa di Roma nel V secolo**. Alla caduta dell’impero romano d’Occidente (476), l’**Egitto divenne possedimento dell’impero bizantino**; nel 616 fu **invaso dai persiani** e nel 642 **dagli arabi**, che vi introdussero la **religione islamica**, aprendo un nuovo capitolo nella storia dell’Egitto.

{{< figure src="https://upload.wikimedia.org/wikipedia/commons/f/ff/AlexHellenistischeStadtmauer.jpg" title="Quello che resta della cinta muraria di Alessandria, assediata nel 641 dal Califfato dei Rashidun" >}}
