---
title: "Imbalsamazione egizia"
draft: false
---

Gli antichi egizi imbalsamavano i propri defunti mossi dalla credenza che **le spoglie mortali sarebbero servite all’anima per la vita nell’Aldilà**: era dunque necessario che venissero **preservate dalla normale decomposizione**. Il termine _mummia_ deriva forse dal nome persiano che indicava il _bitume_, sostanza della quale si pensava facessero uso gli egizi nel procedimento di imbalsamazione. In realtà, gli egizi utilizzavano perlopiù **resine vegetali**.

## Le pratiche e credenze religiose egizie relative ai defunti

Le principali fasi della realizzazione di una mummia prevedevano lo **svuotamento del corpo del defunto dai principali organi**, l’**asciugatura e parziale essiccazione**, vari trattamenti con **sostanze imbalsamanti** e la definitiva **copertura con bende e drappi di lino strettamente avvolti** attorno alle membra. La mummia veniva quindi deposta tra varie **stuoie** nella tomba; solo più tardi si affermò l’uso di chiuderla in un **sarcofago** di legno o di pietra. Nel tempo le tecniche di imbalsamazione si moltiplicarono, raffinandosi anche in relazione alle possibilità economiche della famiglia del defunto; tuttavia, grazie alle particolari condizioni climatiche del paese, in larga parte desertico, anche i corpi preparati con i procedimenti più elementari potevano preservarsi a lungo.

Le più antiche mummie egizie, ritrovate nella città di **Hieraconpolis**, datano al 3400 circa a.C. A quel tempo il corpo del defunto veniva solo parzialmente privato dei liquidi, quindi tamponato e avvolto in bende di lino; uno strato di **una sostanza simile alla pece**, steso sulle bende più esterne, le rendeva infine **impermeabili all’umidità**. Le mummie di epoca più tarda venivano invece preparate in modo più complesso: gli organi interni venivano estratti dal corpo, in seguito sottoposto a vari trattamenti di essiccazione e imbalsamazione prima di essere bendato.


{{< figure src="https://upload.wikimedia.org/wikipedia/commons/thumb/6/64/KV54-Pottery-Dishes-OtherItems_MetropolitanMuseum.png/1024px-KV54-Pottery-Dishes-OtherItems_MetropolitanMuseum.png" title="Ceramiche, piatti e altri oggetti vari dal nascondiglio di imbalsamazione di Tutankhamon" >}}


La preparazione della mummia era solo **un passaggio del complesso cerimoniale funebre egizio**, che era programmato nei minimi particolari. Le sepolture dei ricchi dignitari di corte dovevano contenere, oltre a oggetti personali del defunto, anche manufatti votivi e simbolici espressamente realizzati per il mondo dell’Oltretomba, e testi religiosi (come il famoso _Libro dei morti_) che offrissero **una guida per la vita dell’Aldilà**.

Numerosi dei erano associati al culto dei morti e invocati nelle pratiche di mummificazione. Il dio **Anubi**, dalla testa di sciacallo, era noto anche come “colui che avvolge in bende”: la sua effigie era posta all’ingresso delle necropoli. Signore del regno dei morti era il dio **Osiride**, un tempo potente faraone: secondo alcune leggende, il suo corpo, smembrato in più pezzi dal suo assassino, venne ricomposto e imbalsamato dalla fedele moglie **Iside**, che permise così al marito di entrare nella vita dell’Oltretomba (in altre leggende, invece, Iside seppellì i poveri resti di Osiride in vari luoghi, divenuti perciò sacri).

Gli antichi egizi credevano che i morti dimorassero tra gli dei nell’Aldilà, ma non perdessero del tutto il contatto con il mondo dei viventi. Una delle tre forme in cui si poteva manifestare l’anima del defunto, raffigurata con aspetto di **uccello dalla testa umana** e chiamata **Ba**, poteva lasciare l’oltretomba e tornare sulla terra per compiere determinate azioni. Ba poteva dunque essere invocato dai familiari del defunto, ad esempio con lettere lasciate nella tomba, affinché venisse loro in aiuto guarendo dalle malattie, propiziando la fertilità dei campi, volgendo al meglio le cause legali.

## Tecniche egizie di imbalsamazione

L’intero processo di preparazione della mummia durava generalmente circa **70 giorni**. Subito dopo la morte, il defunto veniva portato nel laboratorio di un imbalsamatore, dove vari lavoranti lavavano il cadavere e lo depilavano, secondo un rituale prefissato. Quindi uno specialista faceva **una lunga incisione nella parte sinistra dell’addome e rimuoveva gli organi interni**, in particolare l’**intestino**, il **fegato**, lo **stomaco** e i **polmoni**. Il **cuore** nella maggior parte dei casi **veniva lasciato**, perché era ritenuto la sede dell’anima che era chiamata a rispondere del comportamento del defunto davanti agli dei. A volte gli imbalsamatori rompevano le ossa della scatola cranica poste dietro il naso per poter rimuovere il **cervello** attraverso l’apertura che si veniva a creare. Quindi riempivano il teschio con una **resina vegetale molto densa**, spesso mischiata a **segatura**.

Il cadavere veniva poi **ricoperto con bicarbonato di sodio**, che nel corso di circa due mesi assorbiva tutti i liquami residui e seccava i tessuti. Lo stomaco, il fegato, i polmoni e l’intestino venivano essiccati a parte con bicarbonato e poi deposti in **quattro canopi**. Ogni canopo aveva un coperchio scolpito con l’effigie della divinità protettrice dell’organo conservato all’interno (**sciacallo**, **cane**, **falco**, **volto umano**). All’epoca della XXI dinastia (1085-945 ca. a.C.) le tecniche di imbalsamazione cambiarono: sovente gli organi rimossi ed essiccati venivano riposti nuovamente all’interno dell’addome e del petto della mummia.

Trascorsi due mesi dell’essiccazione, gli imbalsamatori ripulivano il corpo del defunto e lo **ungevano con oli profumati**. Quindi riempivano le cavità con **erbe**, **segatura**, **pezzi di tessuto di lino**, e inserivano pietre o **piccole gemme sotto le palpebre**, a dare l’illusione dello sguardo vivo. La mummia veniva poi avvolta in bende di lino e coperta con un sudario. Ai defunti delle famiglie più ricche era riservata una bendatura speciale con tessuto di lino pregiato in cui erano inseriti preziosi amuleti con poteri benefici.

{{< figure src="https://upload.wikimedia.org/wikipedia/commons/thumb/c/cc/Mummy_at_British_Museum.jpg/1280px-Mummy_at_British_Museum.jpg" title="Mummia egizia di una collezione privata" >}}

La mummia così preparata veniva infine deposta in un **sarcofago**. Fino al 2000 circa a.C., i sarcofagi erano perlopiù parallelepipedi **di pietra** o **di legno**. Più tardi essi assunsero una forma approssimativamente modellata sul corpo umano, e furono realizzati in vari pezzi da incastrare l’uno nell’altro. Al tempo della XXI dinastia divennero popolari sarcofagi di cartapesta dalle sembianze **antropomorfe**. La decorazione pittorica si arricchì con scene ispirate al pantheon egizio e iscrizioni geroglifiche in cui spiccava il nome del defunto.

Il giorno del funerale la mummia era accompagnata alla tomba presso la quale i sacerdoti celebravano il rituale che segnava il passaggio del defunto alla nuova vita: con un bastone sacro toccavano gli occhi, il naso e la bocca dipinti sul sarcofago, affinché i sensi governati da tali organi potessero risvegliarsi per l’esistenza nell’Oltretomba. Prima che il sepolcro venisse sigillato, i familiari vi **deponevano cibo**, **abiti**, **pezzi di mobilio**, **piatti** e altri oggetti che si pensava potessero essere utili al defunto nell’Aldilà. Scene di processioni sacre e immagini della vita quotidiana furono dipinte sulle pareti delle tombe, a conforto e sostegno dell’anima del defunto, nella solitudine della sua nuova condizione. Una volta chiusa la tomba, i membri dei ceti più abbienti commissionavano talvolta a sacerdoti riti privati, in cui veniva offerto cibo all’anima del morto.