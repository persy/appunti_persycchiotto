---
title: "Celti"
draft: false
---

_Vedi anche la voce [Arte celtica](../Arte-celtica)_

## Introduzione

Popolazione diffusa nell’Europa centroccidentale nel corso del **I millennio a.C.**, caratterizzata da una comune cultura; **tra IV e III secolo a.C.** entrò progressivamente in contatto con il mondo **greco-romano**.

{{< figure src="https://upload.wikimedia.org/wikipedia/commons/e/ee/Hallstatt_LaTene.png" title="Le aree di origine d'influenza della cultura di La Tène (verde chiaro e scuro) e di Hallstatt (giallo e ocra)" >}}

Le fonti classiche usano il termine **celti** (dal greco _keltoi_), o **galati**, o **galli**, per designare una popolazione parlante una lingua indoeuropea. I toponimi, i nomi di tribù, di persone e di divinità permettono di riconoscere la loro presenza in un’area compresa tra le isole britanniche, la Spagna e il basso Danubio.

## Preistoria e protostoria

Anche se i celti rappresentano il più importante nucleo di popolazione dell’Europa dell’età del ferro, le loro origini risalgono alla **cultura dei campi di urne** della **tarda età del bronzo**, diffusa nell’Europa centrale e orientale tra il 1300 e l’850 a.C.

{{< figure src="https://upload.wikimedia.org/wikipedia/commons/thumb/0/05/Couvercle_bronze_gaulois_-_La_Fosse_Cotheret_%28Val_d%27Oise%29.jpg/1154px-Couvercle_bronze_gaulois_-_La_Fosse_Cotheret_%28Val_d%27Oise%29.jpg" title="Montatura in bronzo dalla Francia in stile vegetale" >}}

I più antichi reperti archeologici provengono dalla regione corrispondente alla Francia e alla Germania occidentale e sono databili alla tarda età del bronzo, intorno al 1200 a.C. L’inizio dell’età del ferro è caratterizzato dalla **cultura di Hallstatt** (IX - metà del V secolo a.C.), che prende il nome dal sito omonimo nell’Austria settentrionale.

{{< figure src="https://upload.wikimedia.org/wikipedia/commons/d/d7/Romano-Celtic_mirror_%28Desborough%29.jpg" title="Uno specchio del primo secolo a.C., che mostra il tema della spirale e della tromba." >}}

Il periodo tardo di Hallstatt (VI secolo a.C.) è anche detto **“età dei principi”** per le monumentali sepolture (come quelle di **Hochdorf**, **Vix**, **Saint-Colombe**) e le imponenti fortificazioni (come a **Heuneburg**, nel Baden-Württemberg), che appaiono attribuibili a una sopraggiunta ricchezza delle aristocrazie celtiche, tale da giustificare sia lo sfarzo sia la necessità di difesa.

{{< figure src="https://upload.wikimedia.org/wikipedia/commons/thumb/c/cf/Magdalenenberg_collier.jpg/921px-Magdalenenberg_collier.jpg" title="Girocollo in ambra" >}}

Tra il **V e il I secolo a.C.** i celti si diffusero dalla Spagna alle coste del Mar Nero, dando vita a una tarda fase dell’età del ferro che prende il nome di **cultura di La Tène**, dall’omonima località della Svizzera. Tra il **IV e il III secolo a.C.** il mondo celtico attraversò un periodo di **instabilità**, forse dovuto alla **pressione dei popoli nordici**, che provocarono una serie di **migrazioni**: i celti penetrarono nel **mondo greco-romano**, **invadendo l’Italia settentrionale**, la **Macedonia**, la **Tessaglia**, e **saccheggiando Roma** (390 a.C.) e **Delfi** (279 a.C.); alcuni gruppi si spinsero fino in **Asia Minore**.

{{< figure src="https://upload.wikimedia.org/wikipedia/commons/thumb/9/9a/Vix_krater.jpg/1280px-Vix_krater.jpg" title="Particolare della gorgone del cratere di Vix" >}}

Nell’Italia settentrionale i celti entrarono nell’orbita di Roma a partire dal **II secolo a.C.**; la Gallia transalpina fu conquistata da **Giulio Cesare** nel I secolo a.C.; quasi tutta la **Gran Bretagna** passò sotto il controllo romano nel I secolo d.C. L’assimilazione alla cultura dell’impero romano provocò il **parziale abbandono della tradizione**, che comunque in parte si conservò, soprattutto nelle isole britanniche; ancora oggi **lingue e tradizioni celtiche sopravvivono in Bretagna** (Francia occidentale), nel **Galles**, nelle **Highlands scozzesi** e in **Irlanda**.

{{< figure src="https://upload.wikimedia.org/wikipedia/commons/thumb/7/76/Hochdorf_golden_shoes_ornaments.jpg/1235px-Hochdorf_golden_shoes_ornaments.jpg" title="Decorazioni delle scarpe della Tomba di Hochdorf" >}}

## La società

La società celtica era di **tipo rurale**, basata sull’**agricoltura** e sulla **pastorizia**. Nei centri più ricchi, o dove la competizione per le risorse era forte, gli insediamenti erano dotati di **fortificazioni**, che comprendevano un’area in cima a una collina, o a una zona elevata, circondata da **fossati** e da **bastioni**; l’interno era occupato da **capanne** e da aree adibite ai lavori manuali. Il grano veniva conservato in pozzi scavati nel terreno, sigillati con l’argilla. Il maggior numero di centri fortificati si trova nell’Inghilterra sudoccidentale: i più imponenti sono quelli di **Maiden Castle** nel Dorset, di **Danebury** nello Hampshire e di **South Cadbury** nel Somerset. Negli ultimi secoli prima di Cristo si svilupparono vere e proprie città fortificate, che Cesare chiamò oppida.

{{< figure src="https://upload.wikimedia.org/wikipedia/commons/7/7b/Heuneburg.jpg" title="Case celtiche ricostruite. Le mura fatte di mattoni di fango sono visibili sullo sfondo" >}}

L’unità base della società celtica era la **tribù**, al cui interno erano diversi gruppi sociali: i **nobili**, le famiglie dominanti; gli **agricoltori**; gli **artigiani** e coloro che svolgevano lavori manuali; gli **schiavi**. A una classe colta appartenevano i **druidi**. Nell’antichità le tribù erano comandate da un **re** (una tradizione conservata in Gran Bretagna fino alla conquista romana), mentre nelle regioni celtiche più aperte all’influenza del mondo classico vennero eletti **magistrati**. 

{{< figure src="https://upload.wikimedia.org/wikipedia/commons/5/51/Somerset_cadbury_castle_modified.jpg" title="Quello che resta della fortezza di South Cadbury, conosciuta anche come Camalet, forse l'origine dei miti di Re Artù e della sua corte di Camelot" >}}

Scrittori antichi come Strabone, Cesare e Diodoro Siculo ci descrivono la vita dei celti: nonostante la tendenza ad alterarne le caratteristiche originarie, i celti vengono rappresentati come **amanti dei banchetti**, del **bere**, del **narrare storie** e del vantarsi di imprese ardite. Cesare li descrive come **appassionati guerrieri**, esperti nella guida dei **carri**: per incutere maggiore timore in battaglia, **si dipingevano il corpo di guado**, una tintura vegetale blu. Lavoravano ottimamente i **metalli** e impiegavano la loro perizia per realizzare **armature** e **bardature dei cavalli** . Il commercio era un’attività molto importante: acquistavano oggetti di lusso e vino in cambio di cani, cavalli, pelli, sale e schiavi.

{{< figure src="https://upload.wikimedia.org/wikipedia/commons/thumb/f/f0/Parade_helmet.jpg/802px-Parade_helmet.jpg" title="L'elmo di Agris (ca. 350 a.C.), capolavoro dell'arte celtica di influsso celto-italico" >}}

## Religione

Vincoli religiosi univano i membri delle tribù; il re, che era investito di una funzione religiosa, partecipava attivamente ai riti. **Divinità panceltiche convivevano con divinità locali**, associate a singole tribù o a luoghi sacri. Alcune informazioni sulla mitologia celtica vengono fornite dal ritrovamento di oggetti rituali, come il **Calderone di Gundestrup**, un grande recipiente d’argento con decorazioni a rilievo rinvenuto in una palude dello Jutland (Danimarca). Tracce di antichi miti celtici sono rintracciabili anche nelle letterature medievali dell’Irlanda e del Galles. 

{{< figure src="https://upload.wikimedia.org/wikipedia/commons/thumb/c/c3/Gundestrup_cauldron_-_F.I.4277.jpg/1024px-Gundestrup_cauldron_-_F.I.4277.jpg" title="Il Calderone di Gundestrup, manufatto celtico della fine del II secolo a.C. conservato presso il Museo Nazionale di Copenaghen." >}}

I **druidi**, il cui nome significava probabilmente “veri veggenti”, erano sacerdoti preposti alla **divinazione**, ai **sacrifici** e alla **conduzione di riti** nelle feste religiose. I siti destinati al culto erano contraddistinti da **recinzioni sacre**, ma anche da strutture più complesse, quali **pozzi**, forse collegati al culto della terra, in cui venivano gettate le vittime di sacrifici (uomini e animali), **spade** e altre offerte votive. Anche alcuni elementi naturali avevano significato religioso: l’**agrifoglio** e il **vischio**, ad esempio, erano sacri, così come le **querce** e i **boschi**. Gli animali erano venerati come **totem tribali**; era inoltre praticata l’**arte divinatoria**, grazie alla quale si traevano presagi dal **volo degli uccelli** o dalle **viscere** delle vittime sacrificali.

{{< figure src="https://upload.wikimedia.org/wikipedia/commons/f/fe/Gaul_god_Sucellus.jpg" title="Una statuetta di Sucellos, antica divinità celtica dell'agricoltura, delle foreste e delle bevande alcooliche." >}}

## Cenni storici

Con la fine dell’impero romano nelle regioni britanniche riemersero vari regni di chiara origine celtica. **Popolazioni germaniche** si insediarono nelle **regioni orientali**, mentre **gaelici irlandesi** si stanziarono nella **Scozia occidentale**; infine, gli **angli** del sud-ovest migrarono in **Bretagna**, delineando una distribuzione delle popolazioni celtiche molto simile a quella attuale. 

{{< figure src="https://upload.wikimedia.org/wikipedia/commons/8/85/Abbey_on_the_Isle_of_Iona_-_geograph.org.uk_-_1459438.jpg" title="L'abbazia di Iona, sull'isola omonima dell'arcipelago delle Ebridi interne in Scozia" >}}

Il **cristianesimo** si era diffuso in Britannia in epoca romana. **Nel V secolo l’Irlanda fu convertita da san Patrizio** e da altri missionari; poco dopo il processo di evangelizzazione giunse anche in **Scozia**, grazie soprattutto alla fondazione del **monastero di Iona** da parte di san Colombano, da dove si diffuse presso le tribù della Scozia nordorientale e nel regno di Northumbria. Il **VII e l’VIII secolo registrarono una grande fioritura culturale** di queste regioni, nella quale la Chiesa svolse un ruolo fondamentale, incoraggiando lo sviluppo della **produzione artistica** (lavorazione dei metalli, intaglio e miniatura). Anche la letteratura locale fu coltivata più che altrove, e gli eruditi celtici si fecero conoscere in tutta l’Europa continentale.

{{< figure src="https://upload.wikimedia.org/wikipedia/commons/8/8e/KellsFol292rIncipJohn.jpg" title="Libro di Kells, folio 292r che introduce il vangelo di Giovanni" >}}

Nel IX e nel X secolo le isole britanniche furono attaccate da **popolazioni scandinave**, che in parte si unirono alle popolazioni locali. I re gaelici degli scoti assunsero il controllo dei territori dei pitti e in seguito arrivarono a dominare la Scozia sudoccidentale e l’Inghilterra sudorientale, mentre si andava stabilizzando il confine anglo-gallese; la Cornovaglia perse l’indipendenza politica, mentre in Irlanda il dominio del re si estese a livello nazionale. Si erano così delineate le quattro nazioni moderne: tre celtiche e una germanica.

{{< figure src="https://upload.wikimedia.org/wikipedia/commons/thumb/b/bb/Bayeux_Tapestry_scene57_Harold_death.jpg/882px-Bayeux_Tapestry_scene57_Harold_death.jpg" title="Miniatura della battaglia di Hastings. Harold Rex Interfectus Est, il re Aroldo II d'Inghilterra è stato ucciso" >}}

Con la conquista **normanna** dell’Inghilterra (**battaglia di Hastings**, 1066), estesa successivamente al Galles e, con il XII secolo, all’Irlanda e alla Scozia, le lingue e le culture celtiche scomparvero dalla cultura di corte e ufficiale, assumendo connotazioni popolari, secondo un processo analogo a quello che si verificò anche in Bretagna. Il nuovo clima politico fu caratterizzato da un atteggiamento contraddittorio nei confronti degli elementi celtici, a volte valorizzati, più spesso repressi con atti di intolleranza sociale e religiosa. Tracce della difficile convivenza di ceppi etnici e linguistici celtici con le culture dominanti permangono anche nella storia recente, ad esempio nella particolare unità e compattezza delle comunità celtiche emigrate nell’Europa continentale o in alcune tendenze nazionaliste sempre ritornanti.
