---
title: "Arte celtica"
draft: false
---

## Introduzione

Produzione artistica e artigianale della civiltà dei [**celti**](../Celti), fiorita nell'**Europa centrale e occidentale** per oltre un millennio. I celti erano un gruppo di popolazioni piuttosto eterogenee che abitavano le zone temperate dell'Europa durante l'età del ferro. Esistono tracce di una lingua comune, che attestano l'esistenza di una cultura uniforme in tempi molto remoti, e tuttavia il nome _kéltoi_ per indicare queste genti fu usato solo a partire dal VI secolo a.C. dagli scrittori greci, che li denominarono anche galati. In età romana furono chiamati galli.

{{< figure src="https://upload.wikimedia.org/wikipedia/commons/a/ab/Celts_in_III_century_BC.jpg" title="La massima espansione della civiltà celtica nel III sec. a.C." >}}

Benché il periodo di maggior sviluppo dell'arte celtica sia stato collocato tra il **V secolo a.C. e il IX secolo d.C.**, tali date sono ancora incerte, in quanto ne sopravvissero esempi per una buona parte del **Medioevo**. La longevità di questa tradizione, che abbracciò diverse forme espressive e i cui risultati migliori furono raggiunti nella **lavorazione dei metalli** e della **pietra**, nonché nella **miniatura di manoscritti**, è dovuta in gran parte alla versatilità dei disegni decorativi. Gli artigiani ricorsero a un repertorio di motivi piuttosto limitato (**nodi**, **intrecci**, **spirali** e **chiavi**), riproducendoli su una grande quantità di oggetti, dalle **spade** ai **supporti per i carri**, dai **manoscritti cristiani** alle **teche** per l'uso ecclesiastico.

{{< figure src="https://upload.wikimedia.org/wikipedia/commons/thumb/f/ff/Destral_decorada_de_bronze%2C_800_-_750_aC%2C_Hallstatt_%28cropped%29.JPG/821px-Destral_decorada_de_bronze%2C_800_-_750_aC%2C_Hallstatt_%28cropped%29.JPG" title="Ascia, Hallstatt" >}}

Riguardo all'arte celtica non sono pervenute notizie precise: alcuni esperti hanno preso come punto di riferimento la **cultura di Hallstatt** del periodo D (VI secolo ca. a.C.), altri hanno notato l'esistenza di una relazione più stretta con la **civiltà di La Tène** (V-I secolo a.C.), dal nome del sito archeologico scoperto nell'Ottocento nei pressi del lago svizzero di Neuchâtel.

{{< figure src="https://upload.wikimedia.org/wikipedia/commons/thumb/0/05/Couvercle_bronze_gaulois_-_La_Fosse_Cotheret_%28Val_d%27Oise%29.jpg/1154px-Couvercle_bronze_gaulois_-_La_Fosse_Cotheret_%28Val_d%27Oise%29.jpg" title="Montatura in bronzo, La Tène" >}}

## La civiltà di La Tène

La **civiltà di La Tène** durò per un periodo di oltre **400 anni**, distinti secondo una suddivisione elaborata negli anni Quaranta e basata sull'individuazione di quattro tendenze principali: lo stile **arcaico**, lo **stile di Waldalgesheim**, lo **stile plastico** e lo **stile delle spade**. Tale ripartizione ha mero carattere indicativo, perché i diversi orientamenti si sovrappongono dal punto di vista cronologico e presentano notevoli differenze da regione a regione.



Il cosiddetto stile arcaico, nato probabilmente dopo il 480 a.C., è documentato dai reperti rinvenuti nelle tombe di alcuni capi in Germania e in Francia, che in generale mostrano una predilezione per i motivi decorativi classici e orientali, come i **fiori di loto**, le **palmette** e le **foglie d'acanto**. Ad esempio a Reinheim e a Rodenbach sono stati rinvenuti preziosi torque e braccialetti in oro, ispirati ai modelli greci ed etruschi, mentre i tumuli funerari di Klein Aspergle e Basse-Yutz celavano splendidi recipienti in bronzo.

{{< figure src="https://upload.wikimedia.org/wikipedia/commons/thumb/5/52/Britishmuseumsnettishamgreattorc.jpg/1280px-Britishmuseumsnettishamgreattorc.jpg" title="Grande Torque da Snettisham" >}}

Lo **stile di Waldalgesheim**, che fiorì dopo il 350 a.C. e prese il nome da un luogo di importanti ritrovamenti archeologici non lontano da Bonn, coincide con l'epoca dell'espansione celtica in Grecia e in Italia. Nei reperti risalenti a quel periodo sono evidenti i progressi nel campo della **gioielleria** e degli **accessori per i carri**. Dopo il 290 a.C. gli artisti accentuarono le caratteristiche tridimensionali nelle loro composizioni, con uno stile più plastico, che interessò anche la rappresentazione di figure umane e animali. Questo stile in cui, sebbene la lavorazione risenta ancora delle suggestioni classiche, i canoni antichi vengono interpretati con maggiore libertà e originalità, è anche detto **vegetale** per la predominanza di disegni ispirati alle piante e soprattutto per la preferenza data a un particolare motivo a viticcio.

{{< figure src="https://upload.wikimedia.org/wikipedia/commons/3/3f/Crat%C3%A8re_de_Vix_0023.jpg" title="Cratere di Vix, del tardo periodo Hallstatt e del primo periodo di La Tène" >}}

Diffusosi dopo il 190 a.C., lo **stile delle spade** è associato alle incisioni che arricchiscono le **impugnature** e i foderi di alcune spade. In contrasto con le forme elaborate e figurative dello stile plastico, i nuovi motivi erano piatti, lineari e astratti. Benché alcuni studi indichino l'Ungheria come principale centro di irraggiamento, si sono rinvenuti esemplari molto significativi anche in altre zone.



Probabilmente l'arte della cultura di La Tène derivò dall'incontro di tre tendenze: l'**arte classica** del bacino mediterraneo, lo **stile geometrico** originario dell'area di Hallstatt e, anche se in misura minore, alcuni tratti orientali, forse provenienti dall'**Anatolia persiana** e dalle aree occupate dagli **sciti**.

{{< figure src="https://upload.wikimedia.org/wikipedia/commons/thumb/b/b4/British_Museum_Battersea_Shield.jpg/351px-British_Museum_Battersea_Shield.jpg" title="Scudo di Battersea, realizzato in bronzo, è probabilmente il più famoso prodotto dell'età del Ferro in Britannia" >}}

Malgrado la sede di fioritura dell'antica arte celtica fosse l'Europa centrale, molti elementi tipici dello stile filtrarono tuttavia in numerose altre zone, comprese la **penisola iberica** e le **isole britanniche**. In seguito, quando l'impero romano si espanse in tutto il continente europeo, l'asse della produzione celtica si spostò: se le tradizioni dell'Europa centrale e orientale degenerarono in una sorta di classicismo provinciale, le caratteristiche più tipiche dell'arte celtica continuarono a sopravvivere ai margini occidentali dell'Europa.

{{< figure src="https://upload.wikimedia.org/wikipedia/commons/thumb/6/64/Ornamental_gold_mounts.jpg/809px-Ornamental_gold_mounts.jpg" title="Ornamento certico, di foglie di loto e palmette in oro su una ciotola" >}}

## Armi e armature

La maggior parte dei reperti risalenti al periodo di La Tène è costituita da accessori cerimoniali o oggetti sacrificali dedicati a laghi, fiumi e paludi. Le **armature cerimoniali** erano tra gli oggetti più usati come offerte votive. Tra gli esempi più interessanti figurano due elmi provenienti dall'antica Gallia, uno ritrovato in una grotta ad **Agris** e l'altro recuperato dalla Senna nei pressi di Amfreville. Entrambe le testimonianze sono state datate al IV secolo a.C. e presentano un'originale forma a 'berretto da fantino'. In origine i due elmi erano coperti da foglie d'oro, ornati da volute e intarsiati con corallo e vetro colorato.

{{< figure src="https://upload.wikimedia.org/wikipedia/commons/thumb/7/76/Celtic_Gold-plated_Disc%2C_Auvers-sur-Oise%2C_Val-d%27Oise.jpg/1039px-Celtic_Gold-plated_Disc%2C_Auvers-sur-Oise%2C_Val-d%27Oise.jpg" title="Scudo circolare da cerimonia del IV secolo a.C." >}}

Nella produzione delle **spade**, i celti riuscirono a raggiungere un equilibrio tra funzionalità e ostentazione. I guerrieri combattevano infatti con spade lunghe e pesanti, per le quali erano necessarie else di notevoli dimensioni, su cui dunque si concentrava la decorazione. L'impugnatura poteva essere rivestita con **foglie d'oro** o intarsiata con materiali preziosi quali l'**ambra** e l'**avorio**, e negli esemplari più tardi l'elsa presenta non di rado caratteri antropoidi, con il pomo formato da una testa umana. Anche i foderi erano spesso ornati da ricche incisioni, perlopiù di viticci o di coppie di curve a S, simili a dragoni.

{{< figure src="https://upload.wikimedia.org/wikipedia/commons/thumb/f/f0/Parade_helmet.jpg/802px-Parade_helmet.jpg" title="L'elmo di Agris, in stile di Waldalgesheim, un elmo da parata, di uso rituale o cerimoniale, realizzato in lamina d'oro, bronzo, ferro e corallo." >}}

Poiché i guerrieri erano orgogliosi dei loro **cavalli** quanto lo erano delle armi, gli artigiani producevano sfarzosi ornamenti per i **carri** e per le **redini**, ricorrendo spesso a smalti colorati e lavorati con la tecnica champlevé, che forse proprio loro avevano inventato.

{{< figure src="https://upload.wikimedia.org/wikipedia/commons/thumb/b/b5/Hochdorf_dagger_with_gold_foil.jpg/1220px-Hochdorf_dagger_with_gold_foil.jpg" title="Opulento esemplare di daga celtica con impugnatura antropomorfa e fodero decorato (lamina d'oro) - VI secolo a.C." >}}

## Specchi

Nelle tombe delle donne sono stati ritrovati numerosi esempi di gioielli e oggetti di uso domestico. Alcuni degli articoli di migliore fattura sono rappresentati da specchi reniformi derivati da modelli etruschi e molto diffusi soprattutto nella Britannia romana. Ci è pervenuta una trentina di esemplari risalenti all'epoca dell'occupazione romana, la maggior parte dei quali presenta elaborati **motivi a intreccio**. I manufatti più modesti, quali gli utensili a cucchiaio ritrovati in alcune località britanniche, erano invece abbelliti sul retro e sui manici da splendide incisioni.

{{< figure src="https://upload.wikimedia.org/wikipedia/commons/d/d7/Romano-Celtic_mirror_%28Desborough%29.jpg" title="Il retro di uno specchio di bronzo britannico (50 a.C.-50 d.C.), che mostra temi decorativi riferibili allo stile tardo "insulare" di La Tène." >}}

## Gioielli

La gioielleria celtica è famosa per la sua immensa varietà di forme. Le fogge più semplici, derivate dal mondo classico, erano la **spilla** e la **fibula**, il cui modello era un antico gioiello simile a una spilla di sicurezza, prodotto sin dall'epoca della civiltà micenea: a partire dal V secolo a.C. gli artigiani celti ne trasformarono le stanghette in fantasiose rappresentazioni di **dragoni**, **uccelli** e **maschere dai tratti umani**. Un altro esempio molto interessante è costituito dalle spille a cerchio incompleto, così chiamate perché il gancio metallico lasciava un piccolo spazio. Si pensa che il modello sia nato nelle province romane, per poi essere perfezionato durante l'era cristiana in Scozia e in Irlanda. L'esempio più celebre è la **Spilla di Tara** (VIII secolo d.C.), in cui però il gancio è chiuso. L'intera superficie del gioiello è coperta da finissime incisioni di spirali, intrecci e motivi zoomorfi, mentre dal bordo dell'anello sporgono minuscoli grifi e code di pesce.

{{< figure src="https://upload.wikimedia.org/wikipedia/commons/thumb/d/dd/Ireland_2010_etc_029_%282%29.jpg/768px-Ireland_2010_etc_029_%282%29.jpg" title="Spilla di Tara, opera di oreficeria irlandese del VIII secolo, tra i massimi esempi di fibula celtica giunti sino ai nostri giorni" >}}

Per tutto il periodo di La Tène si indossarono **bracciali** e **cavigliere**: tra gli esempi più preziosi si ricordano il pesante braccialetto ripescato nel fiume **Tarn** (II secolo a.C.), che mostra un motivo particolare formato da borchie sporgenti distribuite in modo regolare fra gli intrecci, e il ricchissimo braccialetto d'oro ritrovato ad Aurillac (II secolo a.C.), sul quale le borchie sono distribuite abilmente in modo da conferire al gioiello un aspetto più organico, simile a quello delle bacche su un ramoscello.

{{< figure src="https://upload.wikimedia.org/wikipedia/commons/thumb/e/e2/Snettisham_Hoard.jpg/1024px-Snettisham_Hoard.jpg" title="Lo Snettisham Hoard, uno delle più ricche collezioni di gioielli d'arte celtica, I sec. A.C. (British Museum)" >}}

### Torque

L'ornamento personale più prestigioso era tuttavia rappresentato dal **torque**, un pesante **collare metallico**, spesso realizzato con fili intrecciati di **rame** o d'**oro**. Tali monili nacquero nelle regioni orientali e in origine erano indossati esclusivamente dalle donne. Gli esemplari più interessanti sono stati infatti riportati alla luce dalle tombe di due principesse (una a **Reinheim**, nei pressi di Saarbrucken, e l'altra a **Waldalgesheim**) e risalgono entrambi alla metà del IV secolo a.C. I torque si prestavano a essere variamente decorati e gli artigiani spesso riproducevano alle estremità teste umane o animali, che venivano a trovarsi una di fronte all'altra sulla gola di chi indossava il collare.

{{< figure src="https://upload.wikimedia.org/wikipedia/commons/thumb/5/52/Britishmuseumsnettishamgreattorc.jpg/1280px-Britishmuseumsnettishamgreattorc.jpg" title="Grande Torque da Snettisham" >}}

Oltre a essere riservati ai ceti sociali più elevati i torque acquisirono anche un significato religioso. Le divinità celtiche venivano sempre raffigurate con questi monili e spesso tali gioielli erano usati come offerte votive.

{{< figure src="https://upload.wikimedia.org/wikipedia/commons/thumb/b/b5/Gold_torque_2.jpg/1227px-Gold_torque_2.jpg" title="Torque in oro con tre balaustre, V sec. a.C." >}}

## Bacili e situlae  

Per i celti i **bacili** possedevano senza dubbio un importante valore **rituale**. Simboleggiavano infatti la rigenerazione e i banchetti che, secondo le credenze, si tenevano nell'aldilà; una leggenda gallese, ad esempio, narra di un recipiente che aveva il potere magico di riportare in vita i guerrieri uccisi.

{{< figure src="https://upload.wikimedia.org/wikipedia/commons/thumb/1/12/Silver_cauldron.jpg/1024px-Silver_cauldron.jpg" title="Bacile (o calderone) di Gundestrup" >}}

Un tema analogo è rappresentato su una delle piastre del bacile (o calderone) di Gundestrup (I secolo a.C.), rinvenuto in Danimarca, che ha attirato l'attenzione degli esperti più di qualsiasi altro manufatto celtico, soprattutto perché rappresenta uno dei pochi pezzi che forniscono informazioni sulla religione di quel popolo. Sul recipiente è applicata una serie di piastre in argento raffiguranti scene mitologiche e, sebbene nessuna delle figure possa essere riconosciuta con precisione, gli archeologi sono concordi nell'affermare che il pannello più elaborato ritrae il dio cornuto Cernunnos che tiene in mano un serpente dalle corna d'ariete e un torque, simboli della fertilità e dell'abbondanza. Non è ancora stato chiarito quali origini abbia il vaso, poiché se la lavorazione sembra indicare che sia stato prodotto da artigiani traci, alcuni esperti ritengono che sia stato sottratto da un luogo di incontro dei druidi in Gallia.

{{< figure src="https://upload.wikimedia.org/wikipedia/commons/thumb/9/92/Gundestrupkarret_F.I.7074b.jpg/1280px-Gundestrupkarret_F.I.7074b.jpg" title="Calderone di Gundestrup, III sec. a.C. ( Museo Nazionale Danese di Copenaghen)" >}}

Altri recipienti quali **bricchi** e **secchi** servivano a scopi più pratici. I primi riflettevano l'importanza del commercio di vino con i paesi del Mediterraneo, gli altri si svilupparono dall'arte della situla, fiorita in alcune zone dell'Europa durante il periodo di Hallstatt.

{{< figure src="https://upload.wikimedia.org/wikipedia/commons/thumb/f/f2/S%C3%ADtula_de_bronze%2C_vaixella_per_a_beure%2C_tomba_504_de_Hallstatt.JPG/844px-S%C3%ADtula_de_bronze%2C_vaixella_per_a_beure%2C_tomba_504_de_Hallstatt.JPG" title="Situla di bronzo, 800-750 a.C. a Hallstatt" >}}

Le _situlae_, poi riprese dalla successiva produzione di La Tène, erano **recipienti bronzei ornati con scene raffiguranti uomini e animali**. Questi ultimi erano uno dei soggetti preferiti degli artisti celtici. Il repertorio variava dal cane in miniatura, come quello in vetro bianco e blu ritrovato in un tumulo funerario tedesco, al modello bronzeo di un cinghiale, quasi a grandezza naturale, rinvenuto a **Neuvy-en-Sullias**. Su molti manufatti, ad esempio sui pannelli di bacili e secchi, sui sostegni dei bricchi e sulle protezioni di alcuni elmi, appaiono inoltre le teste di vari animali. La loro funzione andava però ben oltre la semplice decorazione: ad esempio le estremità dei pesanti alari scoperti in alcune tombe presentano non di rado teste di bue quali simboli dei banchetti organizzati nell'aldilà.

## Lavorazione della pietra

Se paragonata agli esiti raggiunti nella lavorazione dei metalli, la creatività celtica in altri campi potrebbe apparire limitata, ma questo è in gran parte dovuto alla scarsità di reperti: i pochi esempi di monumenti del periodo di La Tène testimoniano infatti la grande abilità dei celti anche in questo ambito.

{{< figure src="https://upload.wikimedia.org/wikipedia/commons/thumb/7/7f/Keltenf%C3%BCrst_Glauberg_vorne_5.JPG/360px-Keltenf%C3%BCrst_Glauberg_vorne_5.JPG" title="Il principe celtico di Glauberg" >}}

Gran parte degli esemplari è stata rinvenuta nei luoghi di culto, dove venivano eretti imponenti **pilastri**, spesso sormontati da teste dall'aspetto severo e simili a maschere. Lo sguardo penetrante della figura di Giano, ritrovata a **Holzgerlingen** (V secolo a.C.), mostra in modo eloquente la soggezione che tali immagini dovevano suscitare.

{{< figure src="https://upload.wikimedia.org/wikipedia/commons/thumb/c/c2/Roquepertuse_Portique.jpg/1280px-Roquepertuse_Portique.jpg" title="I pilastri del portico dell'acropoli di Roquepertuse, con cavità progettate per ricevere teschi. III-II B.C. Musée d'archéologie méditerranéenne a Marsiglia" >}}

Simili rappresentazioni venivano collocate senza dubbio in luoghi sinistri. Come osservarono con disappunto gli autori classici, i **celti erano cacciatori di teste** e amavano esporre i crani dei nemici in apposite teche. Ne sono stati rinvenuti due esempi a Roquepertuse ed Entremont, nella Gallia meridionale, e in entrambi i casi i macabri trofei erano accompagnati da incisioni molto realistiche.

## Sculture lignee

Gli scultori del periodo di La Tène usarono probabilmente il legno con la stessa frequenza della pietra, ma le opere significative sopravvissute sono purtroppo molto scarse. I pezzi più interessanti sono forse i **piccoli talismani** che venivano posti accanto alle fonti sacre delle divinità guaritrici, come la **dea Sequan**a (personificazione della Senna), nel cui tempio vicino a Digione venivano depositate centinaia di figurine votive. Tra queste furono trovate raffigurazioni di pellegrini incappucciati, in cui erano rappresentate in miniatura le parti del corpo che necessitavano dell'intervento benefico della divinità.

## Ceramica

Le ceramiche celtiche comprendono **vasi** e **ciotole** dalle forme semplici e impreziosite da volute incise e da **motivi curvilinei**. Sebbene nel V secolo a.C. l'introduzione del **tornio veloce** abbia consentito di raggiungere un elevato livello tecnico, non si può certo paragonare la produzione fittile dei celti ai loro manufatti in metallo. L'abbondanza di ceramiche importate, rinvenute nelle tombe celtiche, suggerisce inoltre che gli artigiani locali non dovevano godere di grande prestigio.

{{< figure src="https://upload.wikimedia.org/wikipedia/commons/thumb/0/05/Gef%C3%A4sse_Hohmichele.jpg/1280px-Gef%C3%A4sse_Hohmichele.jpg" title="Ceramica varia dal sito di Heuneburg, Germania" >}}

## Il contributo cristiano

Nelle isole britanniche l'eredità culturale dei celti ricevette un nuovo impulso dall'affermazione del cristianesimo. Il processo di conversione alla nuova religione era cominciato durante l'occupazione romana (la morte di **sant'Albano**, primo martire della Gran Bretagna, viene infatti collocata intorno al III secolo). Le missioni religiose più decisive ebbero tuttavia luogo nel V e VI secolo, quando operarono importanti figure quali **san Patrizio**, **san Colombano** e **san Niniano**.

{{< figure src="https://upload.wikimedia.org/wikipedia/commons/thumb/3/30/DublinTrinityCollegeMSEi40LifeAlbanFol38rMartyrdomAlban.jpg/1280px-DublinTrinityCollegeMSEi40LifeAlbanFol38rMartyrdomAlban.jpg" title="Martirio di sant'Albano, dal ms di Matteo Paris" >}}

La Chiesa celtica ebbe una struttura diversa da quella della Chiesa romana: il sistema diocesano su cui era basata quest'ultima fu infatti sostituito da una rete di **comunità monastiche indipendenti**, le più attive tra le quali furono quella scozzese di **Iona** e quelle irlandesi di **Durrow**, **Clonmacnois** e **Kells**. Al loro interno sorsero ben presto laboratori specializzati nella miniatura di manoscritti e nella produzione di altre suppellettili religiose. I monaci si rifecero agli stili celtici originali sviluppatisi nei secoli precedenti creando un esempio unico di fusione tra arte pagana e cristiana.

{{< figure src="https://upload.wikimedia.org/wikipedia/commons/thumb/d/d1/Clonmacnoise_6.jpg/1280px-Clonmacnoise_6.jpg" title="Monastero di Clonmacnoise, nell'Offaly, Irlanda" >}}

A partire dal **sinodo di Whitby**, tenutosi nel 664, la Chiesa celtica adottò le **pratiche liturgiche romane** e rientrò maggiormente sotto il controllo del papato. E tuttavia questo controllo non fece altro che aumentare l'influenza dell'arte religiosa celtica: riconoscendo il valore degli scriptoria dell'Irlanda e del Northumbria, Roma vi inviava infatti i manoscritti affinché venissero copiati. A loro volta i codici venivano usati dai gruppi missionari che partivano dalla Gran Bretagna per raccogliere nuovi adepti negli antichi centri celtici delle attuali Francia, Germania e Svizzera.

{{< figure src="" title="" >}}

### Patene e reliquiari

I missionari incoraggiarono la produzione di manufatti metallici nello stile antico. I calici e le patene (dischi metallici usati per coprire il calice e per portare l'ostia consacrata, durante la messa), scoperti di recente nei **tesori di Ardagh** e **Derrynaflan**, rispondevano ai normali requisiti liturgici cristiani, anche se ostentavano decorazioni tipiche del periodo di La Tène. I _cumdachs_ erano teche a forma di scatola, destinate a contenere i grandi libri del Vangelo, ma venivano venerati essi stessi come oggetti sacri. Larga diffusione conobbero anche i reliquiari a forma di casa con tetto a padiglione.

{{< figure src="https://upload.wikimedia.org/wikipedia/commons/thumb/9/9c/Ardagh_chalice.jpg/954px-Ardagh_chalice.jpg" title="Calice di Ardagh, VIII sec. a.C. (National Museum of Ireland)" >}}

### Croci in pietra

Durante il lento processo di conversione al cristianesimo i **celti cercarono di adattare piuttosto che distruggere i monumenti pagani esistenti**. Si dice, ad esempio, che lo stesso san Patrizio incoraggiasse l'abitudine di incidere croci sui monoliti barbarici. In seguito, quando i nuovi fedeli cominciarono a erigere i loro monumenti, tale consuetudine acquisì un maggior valore artistico. A poco a poco si passò da disegni molto semplici a bassorilievi più complessi finché, nella fase finale, si cominciò a scolpire direttamente la pietra per ricavarne croci.

{{< figure src="https://upload.wikimedia.org/wikipedia/commons/thumb/3/31/Mainistir_Bhuithe_cross_Muiredach.jpg/768px-Mainistir_Bhuithe_cross_Muiredach.jpg" title="Croce di Muiredach, Monasterboice, Irlanda" >}}

In Irlanda e nelle aree più remote della Gran Bretagna, dove le legioni romane non erano riuscite a penetrare, il repertorio stilistico dei monumenti antichi fu caratterizzato dallo stile tipico del periodo di La Tène. Le croci mostravano infatti gli stessi motivi a spirale, a nodo e a intreccio, cui generazioni di artigiani avevano fatto ricorso per gli oggetti in metallo. In un'epoca più tarda tali ornamenti furono sostituiti dalle grandi croci del IX e X secolo, quando sulla pietra venivano effigiate scene tratte dalle **Scritture**. Gli esiti raggiunti furono dunque di notevole pregio, ma la tendenza verso l'arte figurativa annunciò il declino dell'arte celtica.

### Manoscritti

Gli amanuensi e gli artisti che lavoravano nei monasteri crearono splendidi **Vangeli**, perlopiù risalenti al **VII e all'VIII secolo**: le miniature che li impreziosiscono sono spesso considerate l'espressione più rappresentativa e sofisticata dell'arte celtica di epoca cristiana.

{{< figure src="https://upload.wikimedia.org/wikipedia/commons/thumb/b/b1/KellsFol032vChristEnthroned.jpg/589px-KellsFol032vChristEnthroned.jpg" title="Libro di Kells, Cristo in trono" >}}

A causa dei contributi coevi della scuola celtica irlandese e di quella anglosassone del Northumbria, alcuni esperti ritengono tuttavia che il termine 'ibernico-sassone' sia più appropriato dell'aggettivo 'celtico'. Altri preferiscono invece definire i manoscritti provenienti dagli scriptoria britannici e irlandesi come 'insulari', in opposizione a quelli 'continentali'.

{{< figure src="https://upload.wikimedia.org/wikipedia/commons/8/8e/KellsFol292rIncipJohn.jpg" title="Libro di Kells, folio 292r che introduce il vangelo di Giovanni" >}}

Il maggior pregio dei tre principali **Vangeli insulari – Il libro di Durrow** (675 ca.), l'**Evangeliario di Lindisfarne** (698 ca.) e il **Libro di Kells** (800 ca.) – risiede nel fatto che tali codici raccolgono e fondono tra loro elementi di culture molto diverse. Si distinguono, ad esempio, suggestioni delle incisioni bizantine, dei manoscritti copti, dei mosaici romani e dei tessuti persiani. I caratteri celtici sono invece sviluppati appieno nelle pagine iniziali, dove è riccamente ornata la prima lettera del manoscritto, e nelle pagine-tappeto, in cui la decorazione si estende all'intera pagina. Tale accuratezza nella lavorazione può essere interpretata come l'ultima evoluzione delle volute e dei motivi curvilinei del periodo di La Tène.

{{< figure src="https://upload.wikimedia.org/wikipedia/commons/thumb/a/a2/BookDurrowInitMark86r.jpg/452px-BookDurrowInitMark86r.jpg" title="Pagina dell'Evangeliario di Durrow con l'inizio del Vangelo di Marco." >}}

Le invasioni **normanne** e **vichinghe** non cancellarono del tutto l'eredità dell'arte dei celti, ma anzi il loro stile venne ripreso in più occasioni nel corso dei secoli.

{{< figure src="https://upload.wikimedia.org/wikipedia/commons/thumb/7/79/Meister_des_Book_of_Lindisfarne_001.jpg/787px-Meister_des_Book_of_Lindisfarne_001.jpg" title="Evangeliario di Lindisfarne, San Matteo" >}}